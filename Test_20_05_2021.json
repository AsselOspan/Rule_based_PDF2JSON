[{
    "url":"",
    "title":"Көңіл айту жеделхатын жолдады",
    "date":"20 Мамыр, 2021",
    "author":"Egemen Qazaqstan",
    "abstract":"Елбасы Нұрсұлтан Назарбаев Аманжол Қошановтың қайтыс болуына байланысты марқұмның отбасы мен туған-туыстарына көңіл айту жеделхатын жолдады, деп хабарлады Тұңғыш Президент - Елбасының баспасөз қызметі.",
    "text":"Қазақстанның Тұңғыш Прези­денті Нұрсұлтан Назар­баев көрнекті ғалым, Ұлттық ғылым академиясының академигі Аманжол Қошановтың өмірден өтуіне байланысты ауыр қайғыға ортақтасып көңіл айтты. «Аманжол Қошанұлы саналы ғұмырын ғылым жолына арнап, отандық экономика теория­сы саласын дамытуға қомақты үлес қосқан тұғырлы тұлға болатын. Ол еліміздің экономикалық мүд­делері жүйесін жасау, ұлттық эко­номикалық қауіпсіздікті қам­тамасыз ету сияқты көптеген ма­ңызды мәселе бойынша іргелі зерт­теулер жүргізіп, мемлекеттік ғылыми бағдарламалар жасауға атсалысты. Экономикалық теория бойынша өзіндік мектебін қалыптастырды», делінген жеделхатта. Елбасы Аманжол Қошанов­тың ғиб­ратты ғұмыры мен жар­қын бейнесі жұртшылық жадында әр­дайым сақталатынына сенім білдірді.",
    "journal":"Egemen Qazaqstan",
    "category":"Елбасы"
  },
  {
    "url":"",
    "title":"Жалған ажырасу неге көбейіп барады?",
    "date":"20 Мамыр, 2021",
    "author":"Бану ӘДІЛЖАН",
    "abstract":"Президент Қасым-Жомарт Тоқаев атаулы әлеуметтік көмек алу мақсатында отбасылардың арасында жалған ажырасу деректерінің жиілеп кеткені туралы мәселені көтерген болатын. Мемлекет басшысы бұл көмектің мұқтаж жандарға мемлекет тарапынан жасалған қолдау екенін ескертіп, Үкімет пен Президент әкімшілігіне мұндай алаяқтықты тоқтату үшін тез арада тиісті шара қабылдауды тапсырған еді.",
    "text":"Қоғамда өршіп тұрған мәсе­ленің бірі - ажырасу. Себебі Қа­зақстанда әрбір үшінші неке ажырасумен аяқталады. Ұлттық ста­тистика бюросының мәлі­метіне қарағанда, өткен жылы елімізде 128 800-ден астам шаңы­рақ көтерілсе, 22 500-ден астам отбасылық жұп айырылысып кеткен. Ал биылғы екі айда 19591 неке қиылса, осы аралықта оның 3 мыңға жуығы заңды түр­де бұзылған. Бірақ тіркелген ажырасуға қатысты бұл деректерге күдікпен де қа­рауға болады. Өйткені елі­мізде өтірік ажырасатындар да аз емес. Жалған ажырасу дегеніміз не? Оның астарында қандай қи­тұрқылық жатыр? Өтірік ажы­расқандардың арамдығын әш­керелеуге бола ма? Адамдар не­ліктен мұндай қадамға барады? Өті­рікке құ­рыл­ған неке отба­сы­лық құндылықты құл­дыратып жі­бермей ме? «...Осылай ыңғайлы» Шыны керек, осы сұрақтар соңғы бір айда екі бірдей өтірік ажырасқан отбасымен бетпе-бет кездескеннен кейін жиі мазалай бастады. ...Нотариус кеңсесінде отырмыз. Бір құжатқа ерлі-зайыпты ретінде біз де, соңғы 4-5 күннен бері кенже ұлдарын жетектеп келіп жүрген отбасы да қол қоюлары қажет. Дәл сол кезде ғана жастары жер ортасына келген жұптың заңды түрде ажырасып кеткенін білдік. Аң-таңбыз. Әңгімелеріне, жүріс-тұрысына қарасаң кәдімгі ынтымағы жарасқан берекелі шаңырақ. Үш ұл өсіріп отырған отағасынан «Сонда бұл қалай өзі?» деп таңданысымызды жасыра алмай сұрадық. Ыржың-ыржың етіп: «Осылай ыңғайлы» деді ол. Сөйтсек олар расымен де өтірік ажырасудың «ыңғайын» тауып алған екен. Көз алдымызда өткен процес - нотариус құжаттарына қол қою кезінде біз көбірек шығындалдық, ал ажырасып кеткен әлгілер қалталарынан сол ақшаның жартысын ғана шығарды. Екінші отбасының өтіріктері банкте келісімшарт жасасу кезінде әшкере болды. Жылжымайтын мүлікті «әйелімнің атына» жаздырамын деп жылпылдаған жігіт сол жерде ғана «біз, негізі, заңды түрде ажырасып кеткенбіз», деп отба­сылық өмірлерінің бар құпиясын жа­йып салды. Бірақ бұл тұста да өтірік ажы­расқандардың ұпайы түгел болып шықты. Әсіресе, олардың кәмелеттік жасқа толмаған баласы бар ажырасқан әйелге мемлекет тарапынан қандай же­ңілдіктер қарастырылғанын жан-жақты «зерттеп» алғаны көрініп тұр. Әңгіме арасында тіпті бізге «босқа ақша төлеп шығындалғанша, керісінше үкіметтен алатынымызды жұмсап, осылай өмір сүрген әлдеқайда тиімді емес пе?!» деп, біраз «ақыл-кеңесін» де айтып тастады. Сол кезде ғана отау тікпей жатып, оңай ажырасатын ұрпақ көбейіп кетті деп босқа даурығып жүрген жоқпыз ба деген ой келді. Себебі бір-бірінің қадірін білмегеннен емес, тойымсыздық пен қолда бардың бағасын түсінбегеннен жалған өмір сүруді жөн көргендердің мына тірлік­терін көріп қайран қалдық. «Бұл да - алаяқтықтың бір түрі» Соңғы уақытта сот тәжірибесінде де «жалған ажырасу» деген тіркес жиі айтылып жүр. «Жалған некемен» салыс­тырғанда бұл термин біздің заңнамада «аса танымал» емес. Өйткені ерлі-зайып­тылардың өтірік ажырасқандарын дәлел­деу оңай емес. Түптеп келгенде, «жалған неке» де, «жалған ажырасу» да іс-әре­кеттің табиғатына қарай алаяқтықпен тең. Мәсе­лен, «Неке және отбасы туралы» заңда «жалған некеге», «отбасын құру ниетінсіз заңда белгіленген тәртіппен жасалған және ерлі-зайыптылардың құ­қықтары мен мін­деттерін туғызбайтын неке» деген анық­тама берілген. Ал елі­міздің заң­на­­масында өтірік ажырасуға қатысты жауап­­­кершілікті реттейтін жеке бап та, норма да жоқ. «Қағаз жүзінде ғана ажырасқандар­ды қалай анықтауға болады?» деген сұрақ­ты ІІМ Криминалдық полиция депар­­та­ментінің тергеушілеріне де қойған едік. Алай­да олар: «Отбасылық қатынас­тар­дың жалған сипатын дәлелдемек тұр­­мақ, тек­се­рудің өзі мүмкін емес» деп қысқа қайырды. Өтірік ажырасу дегеніміз, бұл - некені заңды түрде бұзудың нақты процесі. Бі­рақ бұл жерде ерлі-зайыптылардың «екі жаққа кетуінің» басты факторы - ма­те­риалдық құндылық. Яғни өтірік ажы­рас­қандардың көздегені - пайда табу ғана. Кімдер жалған ажырасады? Әдетте шенеуніктер сыбайлас жемқорлыққа қар­сы заң нормаларын айналып өту үшін осындай «құрбандыққа» жиі бара­тын көрінеді. Бірақ соңғы уақытта мем­лекеттен материалдық көмек алу үшін қара­пайым отбасылар да осындай қитұр­қылыққа жиі «ұрына» бастаған. Нұр-Сұлтан қаласы Алматы аудан­дық сотының судьясы Бағдагүл Бияхметова «Неке және отбасы туралы» кодекс­ке сәйкес ажырасу процесі екі сатыда жүр­гізілетінін айтады. Егер ерлі-зайыптының кәмелетке толмаған ортақ балалары, мүлік дауы болмаса, жұбайлардың АХАЖ бөлімі арқылы ажырасуға құқықтары бар. Ал отбасылық жұптың кәмелеттік жасқа толмаған бала-шағасы, ортақ дүние-мүлкі болса, мұндай некелер сотқа талап арыз беру арқылы бұзылады. Бағдагүл Бияхметова сот практика­сында жалған ажырасу туралы мәлі­мет­терді анықтаудың өте қиын, тіпті мүм­кін емес екенін алға тартты. «Ажы­ра­суға екі жақ келісіп тұрса, судья­ олар­дың талап арыздарын қана­ғаттан­ды­руға құқығы бар. Азаматтық іс бойын­ша отбасылық жұптың тек қа­ғаз жүзінде ғана некелерін бұзып жат­қаны анықталған күннің өзін­де оларға қатыс­ты қандай да бір шара қол­дану заңда қарастырылмаған. Сот тә­жірибесінде ерлі-зайыптылардың өтірік ажырасып жатқанына күдік туғанмен, бұл факті дәлелденбегендіктен, ол істен бас тарта алмаймыз», дейді ол. Заңгер Ләззат Ахатова да қағаз жү­зінде ажырасып, бірге тұра беретін отба­сылардың бар екенін жоққа шығармады. «Жалпы, бұл - өте күрделі әрі қазіргі таңда кең тараған құбылыс. Әрине, әркімнің жеке өмірі бар. Не себепті ажырасқанын тәптіштеп сұрап, қазбаласаң біреудің жеке өміріне араласқандай боласың. Алайда өтірік ажырасып, осы жағдайды пайдаланып, үкіметтен жеңілдік алып жүргендерді жауапқа тарту керек», дейді заңгер. Л.Ахатова «жалған ажырасушы­лар­дың алаяқтығын дәлелдеу расымен де оңай емес» дейді. Дегенмен заң­­гер олардың ерлі-зайыпты ретінде бір­ге тұратында­рын куәгерлер арқылы дә­лелдеп, бекіту­ге болатынын, жалпы заң­­намаға осыған қатысты норма енгізу қа­жеттігін айтады. «Қылмыстық кодекс­те фальсификация, яғни бұрмалау де­ген бап бар. Осы бап жалған ажырасу­дың ақ-қарасын анықтауға көбірек ке­леді. Өйткені қолданыстағы заңдары­мыз­да «жалған ажырасу» деген арнайы бап жоқ. Жалпы өтірік ажырасу да алаяқ­тыққа жатады. Мәселен, алаяқтық де­геніміз біреудің сеніміне кіру арқылы мүлкін заңсыз иелену болса, бұл жерде отбасылық жұп жалған мәлімет беру арқылы заңды түрде ажырасып, үкі­мет­тік материалдық жеңіл­діктерге қол жет­кізеді», деген ол бұл мәсе­ленің нор­малық тұрғыдан кемшілігін де ашып көрсетті. Жалған ажырасушыларды әшкерелеу жолы бар Жалған ажырасушыларға нақты бір­де-бір заңмен шектеу қойылмағанын белгілі заңгер Абзал Құспан да растап отыр. Бірақ заңгердің айтуынша, от­ба­сылық жұптың қандай да бір мате­риалдық игіліктер көру үшін өтірік ажы­расқандары немесе қандай да бір жауап­кершіліктен қашу мақсатында әдейі ажы­расқандары толығымен анықталған жағдайда, оларды Қылмыстық кодекстің 190-бабы - «Алаяқ­тықпен» жауапқа тар­туға бола­ды. «Алайда бұл кезде екі жағ­дайды қатаң ескеру керек, - дейді заңгер. - Біріншіден, осындай жолмен ажырасудың мемлекеттен қандай да бір пайда алуға, екіншіден, өздеріне жүктелген қандай да бір жауапкершіліктен жалтаруға тіке­лей септігі тисе ғана жазаға тартуға болады. Ал басқа заңдардан ешқандай тыйым мен тоқтау болар арнайы бап таба алмайсыз». «Жалған ажырасу - өте маңызды мә­селе. Себебі қазір ебін тауып екі асап жүргендер аз емес», деген заңгер жалған ажы­расушылардың өтірігін шығару мүм­кін емес деген тергеушілердің пікірімен келіспейтінін де айтты. «Шындығына келгенде, өтірік ажы­рас­­қандарды әшкерелеудің ешқандай қиындығы жоқ. Себебі шын ажырасқан адамдар бір шаңырақтың астында тұр­майды, бірге қонаққа бармайды, бала тәрбиесімен бірге айналыспайды. Яғни бірге жүріп, бірге өмір сүрмейді. Ажырасу деген не? Ол екі жаққа кету деген сөз. Бі­рақ осы тұста тергеу органдарының бас­ты бір мәселесіне тоқтала кетейін. Егер Президент «Осындай алаяқтықты тоқтату керек!» деп бүгін қатаң тапсырма берсе, олар жалған ажырасқандарды ертең-ақ анықтап береді. Өйткені жалған ажырасушыларды анықтау анау айтқандай қиын емес. Арнайы рұқсатпен әйелі мен күйеуінің бір-бірімен телефон арқылы сөздерін «тыңдау», мессенджерлеріндегі жазбаларын «оқу» арқылы да олардың бір үйде тұрып жатқанын, екеуара ешқандай да ұрыс-керіс пен келіспеушіліктің жоқ екенін күнделікті отбасы-тұрмыстық әң­гімелерімен-ақ дәлелдеуге болады. Алайда тергеушілер алдына келіп түскен істі ғана тергейді. Олар өздігінен іс ашып, өз бетінше тергеу жүргізе алмайды. Ал мұндай жалған факторларды же­дел уәкілдер анықтауы тиіс. Жедел уәкіл­дерге мұндай тапсырманы ішкі істер органдарының басшылары береді, болмаса прокуратурадан арнайы нұсқама келіп түсуі мүмкін. Тіпті Үкіметтің өзі «бө­лінген осыншама ақшаны кімдер және қандай жолмен игеріп жатыр, осының ақ-қарасын анықтап, ақиқатын білу қажет деп» тиісті мекемелерге тапсырма берсе, ешқандай сұрақ туындамас еді. Біздегі басты мәселе - бірде-бір орган мұндай бастама көтеріп отырған жоқ. Сол себепті де «заманың түлкі болса, тазы болып шалып» жүргендерге тоқтам болмай тұр», дейді құқық қорғаушы. Әлеуметтік көмек үшін «айырылысқандар» Елімізде жалған ажырасудың белең алып бара жатқанын өткен жылы Ақпарат және қоғамдық даму министрі Аида Ба­лаева халыққа есеп беру кезінде де көтерген болатын. Алайда ол кезде сөз арасында ғана айтылған бұл мәсе­ле ағылған сан ақпараттың астында қа­лып қойды. Есептік кездесуде министр қоғам­да болып жатқан кез келген өзге­ріс­тің отбасына теріс ықпал етуі мүм­кін екенін де жасырмады. Себебі мемлекеттің әлеуметтік міндеттерінің маңызды бір бөлігі - отбасы, ана мен баланы қорғау болып бекітілгелі мемлекеттен атаулы әлеуметтік көмек алу үшін жалған ажырасу саны артқан. Материалдық көмек алу үшін заңды түрде өтірік ажырасуға дейін баратын адам­дардың әрекетін сынға алған министр сол кезде: «Президент Жолдауы­ның ­басты басымдықтарының бірі - отбасы және балаларды қолдау шаралары. Қазір­гі таңда, өкінішке қарай, қоғам өзгерісі­мен бірге отбасының құндылықтары да өзгеріп бара жатқанын айта кету керек. Елдегі өзекті мәселелердің бірі - ажырасу жағдайының артуы. 2017 жылы ажырасудың 55 мың жағдайы (тіркелген некелердің 39 пайызы) тіркелсе, 2019 жылы бұл көрсеткіш 60 мыңға (43 пайы­зы) жеткен. Сонымен бірге, мұндай бел­сенді статистикаға атау­лы әлеуметтік кө­мек айналасындағы жағ­дай себеп бол­ғанын жеткізгім келеді», деген еді. Ажырасуды пәтер мәселесін шешудің бір тәсіліне айналдырып алғандар да бар. Көбінесе мемлекеттік тұрғын үй бағ­дар­ламаларының қатысушылары «жал­ған ажырасуға» дейін барып жатады. Әсіресе, бұл айла-амал жас шектеулері бар бағдарламалардың аясында жиі кез­деседі. Мысалы, «Жас отбасыларға арнал­ған тұрғын үй» бағдарламасына кә­мелетке толмаған балалары бар отбасылар қатыса алады, ал ерлі-зайыптылардың әрқайсысының жасы 35-тен аспауы қажет. Ерлі-зайыптылардың біреуінің жасы заң­мен белгіленген шектен асып кетсе, олар өтірік ажырасу арқылы осы талапты айналып өтіп, баспаналы болу­дың жеңіл шарттарын талап етуге мүм­кіндік алады. Жалған ажырасуды көпбалалы отбасылар көбінесе мемлекеттен субсидия мен жеңілдіктер алу үшін кеңінен қолданады. Өйткені некені бұзу жан басына шаққандағы орташа табыс мөл­шерін азайтып, аз қамтылған отбасы мәртебесін алу үшін қажетті деңгейге дейін төмендетуге жол ашады. Заң жү­­зінде ажырасқанымен, ата-аналар әдет­тегі отбасылық өмірін жалғастыра береді. Бірақ кәмелетке толмаған әр баласы үшін жәрдемақы мен жалғызбасты ана ретін­де коммуналдық қызметтерге субсидия алуға құжаттар тапсырады. Әдетте, аз қам­тылған отбасылар мектепте тегін т­а­мақтануға, мектеп пен спорт формасын сатып алу шығындарын өтеуге, қоғамдық көлікте тегін жүруге, тамақтануға немесе тегін азық-түлік жиынтығына, университеттерге түсу кезінде жеңілдіктерге үміт артады. Өтірікке құрылған отбасыда береке болмайды «Шаңырақ» көпбалалы отбасыларды қолдау орталығының директоры Ләззат Қожахмет «өтірік ажырасқан отбасыларда әкенің жауапкершілігі болмай­ды», дейді. «Рас, соңғы кезде жалған ажырасу секілді сан түрлі айлалы істер белең алуда. Өтірікке құрылған отбасының берекесі де болмайды. Отағасы ретінде әке де өзіне жүктелген міндетті сезіне бермейді. Тіпті осылай тұрмыстың жоқ-жітігін түгендейміз деп жүріп, шынымен ажырасып кетіп жатқандары да бар», дейді қоғам белсендісі. Қазақстан Президенті жанындағы Әйелдер істері және отбасылық-демо­графиялық саясат жөніндегі ұлттық ко­миссияның мүшесі Л.Қожахмет жал­ған ажырасуға мүмкіндік туғызып отыр­ған құқықтық актінің бірі «Тұрғын үй қа­тынастары туралы» заң екенін де айтып қалды. «Осы заңның 73-бабына 2019 жылы өзгеріс енгізілді. Онда: «Осы заң­да белгіленген тәртіппен тұрғын­жай­ға мұқтаж деп танылған және есепке қо­йыл­ған жетім балалар мен ата-ана­сының қам­қорлығынсыз қалған балалар, толық емес отбасылар, сондай-ақ көп балалы отбасы­­лар тұрғынжай алғанға дейін есептен шығаруға жатпайды», деп жазылған. Заң бойынша мүмкіндігі шектеулі баласы бар және толық емес отбасылардың да кезегі сақталады. Толық емес отбасы дегеніміз не? Мә­селен, 04-нші нысанды баласын дүние­ге әкесіз әкелген, баланың тегі анасына жазылған отбасыларға береді. Бес-алты баласымен 04 нысанын алып, барлығын өз атына жаздырып жүрген аналар да бар. Бұдан бөлек, ажырасқандар бар. Егер толық емес отбасындағы ана тұр­мысқа шықса кезектен шығарылады. Ал тұрмысқа шықпаса, кезекте баспана алғанша тұра береді. Күйеуім жоқ деп үйдің кезегіне тұрғанымен қоймай, тұрмысы төмен отбасы ретінде атаулы әлеуметтік көмекті де алып жүрген «жалғызбасты аналар», өкінішке қарай, соңғы кездері көбейіп кетті. Осылай екі жеп биге шығып жүрген жандардың кесірінен, шын мәнінде баспанаға мұқтаж адамдардың кезегі кейінге ысырылып жүр» деген «Шаңырақ» көпбалалы отбасыларды қолдау орталығының директоры мемлекеттің де шығынға батып отыр­ғанын айтады.",
    "journal":"Egemen Qazaqstan",
    "category":"Қоғам"
  },
  {
    "url":"",
    "title":"«Бруцеллез» мал өрісте жүр",
    "date":"20 Мамыр, 2021",
    "author":"Нұрқанат ҚҰЛАБАЕВ",
    "abstract":"Қостанай облысының ветеринарлары Ұзынкөл ауданына қарасты Сатай ауылында 24 бас ірі қарадан бруцеллез анықтады. Жұқпалы дерт зертханалық талдау арқылы анықталғанымен, мал иелері мамандар шығарған шешімге сенбей отыр. Өйткені ауру анықтала салысымен, ауылда арзан мал іздеген бейтаныс кәсіпкерлер пайда болып, тұрғындардың күмәнін қоюлата түскен.",
    "text":"Олар осы ауылда бруцеллезбен ауыратын мал бар екені туралы ветеринар мамандардың қыз­меттік мәліметтерін ала келіпті. Тұрғындар бұл құжаттардың ком­мерсанттар қолына қалай түс­кенін білмей дал. Осылайша, Сатайда жергілікті халық пен мал дә­рігерлерінің арасында дау туын­дады. Мамандар Сатайда бруцеллез ресми түрде анықталды, оның ал­дын алып, тез арада ауру мал­дың көзін құртпаса, жұқпалы дерт асқынып, белең алып кетуі мүм­­кін, бұл өте қауіпті десе, ауыл тұрғындары мұны теріске шы­­­ға­­рып, өз болжамдарын алға тартады. Бруцеллездің ошағы анық­талған Сатай ауылы аудан орталығы - Ұзынкөлден 70 шақы­рым қашықта жатыр. Күре жол­дың бойында жатқан елді мекен­де егін салатын бірнеше ірі шаруашылық бар. Мұның сыр­тында тұрғындар бес жүзден астам ірі қара ұстайды. Ауыл тұр­ғыны Юлия Козлованың алты сиы­рының бесеуінен бруцеллез анықталыпты. Ал мал иесі вете­ри­нардың талабына көнбей, сиырын етке өткізуге бермей отыр. Себебі алғаш ауру малдың құжат бойынша сәйкестендіру нөмірі сәйкес келмеген. - 18 наурызда біздің ветеринар сиырларымнан қан алды. Ақпан айында 5 сиыр сатып алғанмын. Мал дәрігері 26 наурызда келіп, сол 5 сиырдың біреуі бруцеллез екенін айтты. Мен нақты қай сиыр екенін сұрап едім. Сиырдың базаға тіркелмегенін желеу етіп, ауру малды дәл көрсетіп бере алмады. 4 сәуірде тағы бір сынама алды. 5 күннен кейін аудандық ветеринария бөлімінің өкілі келіп, сіздің 5 бас сиырыңыздың бруцеллез екені анықталды деп тұр. Мен ветеринарлар берген қағазды алып, қорадағы малдың құлатаңбасындағы сандармен салыстырып көрдім. Қағаздағы сан мен таңбадағы сан сәйкес келмеді. Ветеринарлар 26 наурызда бруцеллез деп көрсеткен сиырларымды сәуірде сау деп көрсетіп, керісінше, сау сиырларымды енді бруцеллез деп отыр. Мұны қалай түсінуге болады? - деді Юля Козлова. Ауыл тұрғындары ауру деп танылған малдан өздері қан алып, оны көршілес жатқан басқа өңірлердегі зертханаларға тексертіп көрмек болыпты. Алайда ондағылар сынаманы тексеруден үзілді-кесілді бас тартқан. Тұрғындар қан сынамасын тексеретін ресми орындардан бөлек, балама, тәуелсіз тексеру мекемелерінің жоқтығына қынжылады. - Мен Нұр-Сұлтандағы, Шучинскідегі зертханаларға қоңырау шалдым. Бәрі өз облыстарыңызда ғана тексерте аласыздар деп, сынаманы тексеруден бас тартты. Оған да тоқтамай, Петропавлға бардым. Біз басқа өңірдің малын тексере алмаймыз деп, сынаманы бірде-бір зертхана қабылдамай қойды. Содан біраз уақыттан соң ауылға қымбат көлікке мінген екі ер адам келіп, қораңызға кіруге бола ма?, дейді. Қаным басыма шапшып, мен сіздерді қора тұрмақ, аулама да кіргізбеймін. Менің қорамда не жоғалттыңдар?» деп едім. Олар сіздің сынамаңызды бәрібір ешбір зертхана қабылдамайды дейді. - Оны кім айтты? Олардың қолында ветеринарлар ауру деп таныған малдың бәрінің нөмірлі таңбасы мен иелерінің аты-жөні, тұрғылықты мекенжайы көрсетілген ресми қағаз бар екен, соны көрсетті. Қай сиырымның бруцеллез екенін өзім біле алмай жүргенде, бұл коммерсанттар бәрін біліп тұр. Мәліметті Ұзынкөлдегі ветеринария бөлімінен алған сияқты. Мұны қайдан алдыңыздар деп едім, олардан «біз облыстан келіп тұрмыз, бізге осындай мәлімет берді» деген жауап алдым, - деді ашынған Ю.Козлова. 2019 жылы Сатайдан 100-ге жуық бруцеллез мал анықталып, тұрғындар ауру малды амалсыз арзан бағаға етке өткізіпті. Ауыл тұрғындарының сөзінше, малды сою цехына апарған соң, иесіне ауру сиыр өткізгені туралы ешқандай құжат берілмейді екен. Биыл ауылдың 4 тұрғыны бруцеллез малын етке өткізіпті, малдың ауру екені туралы қағазды олар да ала алмаған. Сатайда бүгінде 200-ге жуық үй түтін түтетіп отыр. Ауыл әкімі Юлия Новотееваның айтуынша, бруцеллез дауы осы көктемгі ветеринарлық алдын алу шарасы басталған соң туындапты. - Осы көктемде 21 бас сиырдан бруцеллез анықталған. Зертханалық талдау нәтижесінде 12 бас ірі қараның ауру екені анықталып, 9 бас күмәнді деп танылды. Ауыл тұрғындары мұнымен келіспей отыр. Өйткені жергілікті ветеринар малдан қан алу кезінде қате жіберген. Ол бірінші рет зертханаға қанды дұрыс тапсырмаған. Прокуратураның нұсқауымен ол ауыл малынан екінші рет қан алып, зертханаға тапсырды. Бірінші қан тапсырғанда бір бас ірі қарадан ғана бруцеллез анықталып, қалғаны сау болып шыққан. Екіншісінде 12 сиырдан бруцеллез анықталды. 2019 жылы біздің ауылда бруцеллезге байланысты 8 айға карантин жарияланған. Ауру малдың бәрі етке өткізіліп, малды сауықтыру шаралары жүргізілді. 2020 жылы бірде-бір малдан ауру табылған жоқ. Ал биыл, міне, тағы бруцеллез пайда болып жатыр, - деді ауыл әкімі. Қазір ауыл халқы не істерін білмей отыр. «Біздің айлығымыз шамалы, бәріміз қолдағы азын-аулақ малмен күн көріп отырмыз. Біз үшін бақша егіп, сиыр сауып, сүт пен ет, қаймақ өткізуден басқа жұмыс жоқ. Әкімдіктегілер мал басын көбейтіңдер деп неше түрлі бағдарламалар туралы айтып кетеді. Енді соның біріне қатысып, мал басын құрай бастағанда, ветеринарлар келеді де тартып алып кетеді. Шынымызды айтсақ, қазір шағымданатын құзырлы орын қалмады. Ұзынкөлдегі барлық есікті қағып шықтық, ешкім көмектесе алмай отыр», дейді тұрғындар. Таяуда осы ауылда тұратын Қуантай Рахманов екі сиырын етке өткізді. Бірақ Амантайдың малының бруцеллез екеніне күмәні зор. Ол ветеринарлар өздері жіберген қатені жауып-жасыру үшін менің екі сиырымды қасақана ауру етіп көрсетіп отыр деп есептейді. «Қан алмай, малды ауру ғып жатыр. Маған ведстансадан қоңырау шалып, «малың ауру» дейді. Егер қан алмаса, менің малымның ауру екенін олар қалай біліп отыр? Сөйтсем, олар басқа біреудің малынан қан алып, менің малыммен шатастырып алыпты. Олар «малың базада болмаған соң, біз жаза салдық» дейді. Мен: «Сендер қан алмасаңдар, қалай жаза саласыңдар?» деп едім. Олар келіп малымнан қан алды. Алдында екі малымды қан алмай ауру қылған дәрігерлерге бұл жолы менің сиырларымның ішінен қайткенде де екі бруцеллез табу керек болды. Нәтижесінде дәл солай болып шықты, екі сиырымнан бруцеллез табылып, амал жоқ заңға мойынсұнып малымды арзанға өткіздім. Менің сиырым кемі 300 кило ет беретін. Аналардың таразысы 150 килоны көрсетті, соңынан 190 деді. Сөйтіп сиырға 200 мың, қашарға 150 мың теңге алдым. Ал мұнда мен бір сиырды 400 мыңға сатар едім, - дейді Қуантай. Облыстық ветеринария басқармасын­дағылар тексеру нәтижесінің дұрысты­ғына шүбә келтірмейді. Ал басында ауру малдың орнына сау малдың көрсетілуі жануар­лардың сәйкестендіру нөмірін шатас­тырған ауылдағы жас маманның тәжірибесіздігінен кеткен қателік деп отыр. - Юля Валентиновна деген кісінің малынан қан алады. Тексерген кезде бес сиырдың үшеуі базада жоқ боп шыққан. Соны алады да осында тұратын Рахманов деген кісінің атына жазған. Сөйтіп лабораторияға өткізген, - деді облыстық ветеринария басқармасы басшысының орынбасары Бауыржан Бекет. Өрескел қателік жіберген жас маманға басшылары тек сөгіс берумен шектелген. Ал ауру анықталған 24 сиырдың осы уақытқа дейін тек 9-ы ғана етке өткізілген. Қалғаны тұрғындардың айтуынша табында жүр. Ветеринар мамандар мал иелері талапқа көнбесе, мәселені сот арқылы шешуге тура келеді деп отыр.",
    "journal":"Egemen Qazaqstan",
    "category":"Аймақтар"
  },
  {
    "url":"",
    "title":"Қашықтан жұмыс істеу заң жүзінде реттеледі",
    "date":"20 Мамыр, 2021",
    "author":"Абай АСАНКЕЛДІҰЛЫ",
    "abstract":"Мәжіліс Спикері Нұрлан Нығматулиннің төрағалығымен палатаның жалпы отырысы өтті. Жиын барысында депутаттар қашықтан оқу мәселесін талқылады.",
    "text":"Атап айтқанда, «Қазақстан Рес­пуб­­ликасының Еңбек кодексіне қашық­тан жұмыс істеуді құқықтық рет­теу­ді жетілдіру мәселелері бойынша өзге­рістер мен толықтырулар енгізу туралы» заң жобасы бірінші оқылымда мақұл­данды. Осы мәселе жөнінде Мәжіліс депутаты Жанат Омарбекова баяндама жасады. «Бүгінгі таңда әлемдік практикада қашықтан жұмыс істеу белсенді дамып келеді. Сондай-ақ жұмыскердің «ста­ционарлық» және қашықтан жұмыс істеуді үйлестіруінің құқықтық мүмкіндігі кеңінен таралған. Қазіргі уақытта Еңбек кодексіне сәйкес қашықтан жұмыс істеу жұмыс процесінде ақпараттық-коммуникациялық технологияларды тұрақты негізде пайдалана отырып, еңбек процесін жұмыс беруші тұрған жерден тыс жерде жүзеге асырудың ерекше нысаны ретінде айқындалған. Сонымен қатар 2020 жылы Қазақстан аумағында коронавирус инфекциясының таралуы қызметкерлердің орта есеппен жетпіс пайызын қашықтан жұмыс істеуге ауыстырып, жұмыс режімінің өзгеруіне әкелді. Елде қашықтан жұмыс істеуді ұйымдастырудың қалыптасқан тәжірибесі пандемия кезеңіндегі еңбек саласындағы нақты процестер мен еңбек заңнамасы арасындағы алшақтықты көрсетті», деді Ж.Омарбекова. Анықталған олқылықтарды ескере отырып, депутаттар бірқатар ұсыныс жасады. Соған сәйкес, тараптардың келісуі бойынша қашықтан және қашықтан аралас жұмыс істеу ұғымдары енгізілмек. Сонда жұмысты бірде кеңседе, бірде қашықтан істеуге мүмкіндік беру мәсе­лесі де қарастырылмақ. «Қашықтан жұмыс істеуге ауысқан қызметкерлер кезіккен өткір мәсе­ле­лердің бірі - коммуникация құрал­дары­мен, компьютерлермен және басқа да құралдармен қамтамасыз ету. Осы­ған байланысты заң жобасында норма көзделді. Соған сәйкес төтенше жағдайды енгізу, төтенше жағдайды жариялау және шектеу іс-шараларын, оның ішінде карантинді енгізу кезеңінде уақытша қашықтан жұмыс істеу кезінде жұмыскерлерді коммуникация құрал­дарымен қамтамасыз ету және шығыстарды өтеу қажеттілігі жұмыс берушінің актісінде айқындалады. Егер жұмыскер өзінің коммуникация құралдарын тұрақты негізде пайдаланатын болса, жұмыс беруші өтемақы төлей алады, оның мөлшері, төлеу тәртібі мен мерзімдері тараптардың келісуі бо­йынша белгіленеді. Жұмыс берушінің актісі бойынша қызметтік міндеттерді еңбек шартын жасаспай жүзеге асыратын мемлекеттік қызметшілерді, әскери қызметшілерді, арнаулы мемлекеттік жә­не құқық қорғау органдарының қыз­мет­­керлерін қашықтан жұмыс істеуге жі­бе­ру тәртібі регламенттелді», деді де­путат. Заң жобасына сәйкес, жұмыс беруші мен қызметкер қашықтан жұмыс іс­теу кезінде пайдаланатын құпия ақпа­рат­ты қорғау туралы шарт жасасу құқығы бекітілді. «Жұмыскерлердің еңбек құқықтарын қорғау мақсатында, еңбек шартында жұмыс уақытының тіркелген есебін бел­гілеу жөніндегі норма көзделді. Осы уақыт ішінде жұмыскер жұмыс уақы­тының күнделікті ұзақтығының шек­теулерін сақтай отырып, жұмыс уақыты шегінде жұмыс берушімен байланыста болу үшін қолжетімділік режімінде болуы тиіс. Бұл ретте, еңбек шарты тараптарының келісуі бойынша қашықтан жұмыс іс­тейтін жұмыскерлер үшін жұмыс уақы­тының жиынтық есебін қолдана отырып, икемді жұмыс уақыты режімі белгіленуі мүмкін», деді Ж.Омарбекова. Құжатты талқылау барысында Мә­жіліс Төрағасы Нұрлан Нығматулин де пікір білдірді. «Әрбір заманның, әрбір уақыттың өзінің талабы бар. Барлық сала осы за­ман талабына сай болу керек. Сол үшін бүгінгі заң жобасында «қашықтан жұ­мыс» деген норманы енгізіп отырмыз. Себебі пандемия кезінде қашықтан жұ­мыс жасаудың пайдалы екеніне, тиім­ді екеніне бәріміз көз жеткіздік. Сон­дық­тан қашықтан жұмыс форматы да заң деңгейінде реттелу керек деп есеп­теймін», деді Мәжіліс Төрағасы. Аталған құжатты талқылау бары­сында депутаттар бірқатар түзету ен­гізді. Атап айтқанда, ұғымдық аппаратты нақтылау («қашықтан аралас жұмыс істеу», «хабарлама» ұғымдары), төтенше немесе соғыс жағдайы, төтенше жағдай енгізілген кезеңде не өзге де шектеу іс-шаралары енгізілген кезде немесе жұмыскерлердің өміріне немесе денсаулығына қатер төндіретін өзге де жағдайларда жұмыс берушінің актісімен жоғарыда көрсетілген жағдайлар жо­йылғанға дейін жұмыс берушінің қашықтан жұмыс істеу немесе қашықтан аралас жұмыс істеу құқығын уақытша енгізу қарастырылады. Сондай-ақ жұмыс берушінің актісіне сәйкес жабдықты, бағдарламалық-техникалық құралдарды, коммуникация құралдарын (байланыс құралдарын), байланыс қызметтерін, ақпаратты қорғау құралдарын және өзге де құралдарды қоса алғанда, еңбек функцияларын қашықтан орындайтын жұмыскерге жұмыс беруші беретін құралдар тізбесін нақтылау көзделген. Бұдан бөлек, қашықтан жұ­мыс істеу орындалатын орынды нақ­ты­лау және басқалары бөлігінде жекелеген нормаларды нақтылайтын және заң жобасының мазмұнын жақсартатын түзетулер енгізді. Сондай-ақ Парламент Мәжілісінің жал­пы отырысында «Мемлекеттік фельдъегерлік байланыс туралы» заң жобасы бірінші оқылымда мақұлданды. Атал­ған мәселе жөнінде Ішкі істер министрі Ерлан Тұрғымбаев баяндама жасады. «Фельдъегерлік қызметті ұйым­дас­тыратын құзырлы орган - Премьер-Министрдің кеңсесі. Оның міндеті - Үкі­меттің хат алмасу жұмысын қамтамасыз ету, мемлекеттік органдардың аса ма­ңызды әрі құпия хаттарын тасу, арнайы пошталарды ТМД-ға мүше елдерге жеткізу. Бұл бөлімнің қызметкерлері ішкі істер органдарының кадрында тіркелген. Сондықтан олар қарумен, формамен және арнайы құралдармен қамтамасыз етіледі. Бірақ ішкі істер органдарының қызметкерлері сияқты қылмыс ашып, тергеу жүргізбейді. Сондықтан ішкі істер органдарының құрамына, жеке штат­тық бірліктеріне кірмейді. Заң жоба­сын әзірлеу кезінде халықаралық тәжі­рибе зерттелді. Бірқатар елде фельдъ­е­герлік байланыс туралы арнайы заң қабылданған», деді Е.Тұрғымбаев. Ведомство басшысының айтуынша, заң жобасының бірнеше мақсаты бар. Біріншіден, фельдъегерлік қыз­мет­тің құқықтық мәртебесін бекіту көз­делген. Екіншіден, ТМД елдері ара­сын­да осы фельдъегерлік байланыс­тың тә­жі­рибесін жасау. Үшіншіден, қыз­мет­керлер мен олардың отбасы мүше­­лері үшін әлеуметтік кепілдіктер бекіту. Бұл мақсатта 16 миллион теңге қарастырылған. Заң жобасының негізгі ережелері фельдъегерлік байланыстың міндеттері мен қағидаттарын заңнамалық бекітуге, мемлекеттік фельдъегерлік қызмет (МФҚ) қызметкерлерінің құ­қық­тары мен міндеттерін айқын­дауға, МФҚ қызметкерлерінің құқық­тық жағдайын регламенттеуге, МФҚ қызметкерлерінің әлеуметтік кепіл­діктерін белгілеуге бағытталды. Құжатты қабылдау қызметтің құ­қықтық, ұйымдық негіздерін және МФҚ қызметкерлерінің мемлекеттік органдармен жедел өзара іс-қимыл жасау тәртібін айқындайды. Жиын барысында депутаттар «Қа­зақстан Республикасының кейбір заң­намалық актілеріне аудандық, қалалық және ауылдық билік деңгейлерінің дербестігі мен жауапкершілігін кеңейту мәселелері бойынша өзгерістер мен толықтырулар енгізу туралы» заң жобасын екінші оқылымда мақұлдады. Заң жобасында аудандық маңызы бар қалаларға, ауылдарға, кенттерге, ауыл­дық округтерге салықтар мен төлемдердің қосымша түрлерін беру, бюд­жеттік рәсімдерді оңайлату, бекітіл­ген бюджеттің 20%-ынан аспайтын кө­лемде бюджеттік бағдарламалар арасында қаражатты қайта бөлу және жергілікті өкілді органдардың өкілеттіктерін кеңейту көзделеді. Сондай-ақ заң жобасында мәс­лихаттар депутаттарына қосымша құқықтар мен міндеттер беру және мәслихаттар хатшыларының құқықтық мәртебесін арттыру ұсынылады. Сонымен қатар жиында Палатаның комитеттері бірқатар жаңа заң жобасын жұмысқа алды. Олар: Үкіметтің және Республикалық бюджеттің атқа­рылуын бақылау жөніндегі есеп коми­тетінің 2020 жылғы республикалық бюд­жеттің атқарылуы туралы есептері, «Се­мей ядролық қауіпсіздік аймағы туралы» заң жобасы және оған ілес­пе түзетулері сондай-ақ жер қатынас­тарын дамыту мәселелеріне қатысты заң жобасы бар. Отырыс соңында Мәжіліс депутаттары мемлекеттік органдар басшыларына депутаттық сауалдар жолдады.",
    "journal":"Egemen Qazaqstan",
    "category":"Парламент"
  },
  {
    "url":"",
    "title":"Тың еңбектер - Түркі әлеміне тарту",
    "date":"20 Мамыр, 2021",
    "author":"Светлана ҒАЛЫМЖАНҚЫЗЫ",
    "abstract":"Елордада Халықаралық Түркі академиясының және Қазақстан Республикасы Ұлттық академиялық кітапханасының ұйымдастыруымен белгілі ғалым, филология ғылымдарының докторы, Түркі кеңесі жанындағы Ақсақалдар кеңесінің мүшесі, мемлекет және қоғам қайраткері Әділ Ахметовтің жаңа кітаптарының тұсаукесері өтті.",
    "text":"Алқалы жиынға Мемлекеттік хатшы Қырымбек Көшербаев, Білім және ғылым министрі Асхат Аймағамбетов, Мемлекет және қоғам қайраткері Қуаныш Сұлтанов, Сыртқы істер министрінің бірінші орынбасары Шахрат Нұрышев, сондай-ақ депутаттар, белгілі ғалымдар қатысты. Іс-шара Халықаралық Түркі академиясының президенті Дархан Қыдырәлінің төрағалығымен өтті. Тұсаукесер рәсімін ашқан Мем­ле­кеттік хатшы Қырымбек Көшербаев «Бүгін ұлт мұраты мен ұрпақ келе­шегіне қызмет ететін үш бірдей кітап­тың тұсауын кесіп отырмыз. Бұл мазмұнды, зерделі зерттеулердің авто­ры - Әділ Ахметов. Көрнекті ға­лым­ның оқырмандарға ұсынып отыр­ған «Түркі әлемінің ырым-тыйым­дары», «Колумб дәуірінен бұрынғы аме­рикалық «үндістердің» алтайлық тегі», «Ғасырлар ғибраты» еңбектері қазақ руханиятының бай қазынасын еселеп, жұртшылықтың ғылыми құндылықтарымызға деген құрметін арттырып отыр деуге әбден болады. Хәкім Абай «Адамның адамшылығы істі бастағанынан білінеді» демекші, табиғатында зерттеу тақырыбын талғаммен таңдап, кіріскен ісін тереңнен қазып, түбірлі әрі түбегейлі нәтижеге қол жеткізбей тыншымайтын Әділ Ахметовтің бұл салада ізденіп жүрге­ніне бірнеше жылдың жүзі болды», деді. Сондай-ақ Қырымбек Көшер­баев ғалымның түбі бір түркі әлемінің ділі мен тарихына терең бойлап, Азияның бір қиырындағы сахалардан бастап, Еуропадағы гагауздарға дейінгі аралықта мекен ететін 40-қа тарта халықтың ырым-тыйымдарын ғылыми бағытта жүйелеп берген еңбегі туралы да сөз етті. Дархан Қыдырәлі Алтайдан тамыр тартатын ата тарихымызды Америка- дағы үндістермен жалғап, түпкі санамызды ырым-тыйымдар арқылы ескі ұғымдармен байланыстырған Әділ Ахметов тарихымызды әріге апарғанын айта келе, кітаптарды таныстырып өтті. Халықарлық Түркі академиясы әзірлеген «Түркі әлемінің ырым-ты­йымдары» атты монографияда автор түркі халықтарының түрлі тыйымдары мен тыйымдық қағидаларға негізделген жосын-жоралғыларын, әдеп рәсімдерін жан-жақты сараптап, тыйымдық ұғымдардың түсіндірме сөздігін ұсынған. Ал «Ғасырлар ғиб­раты» кітабына жаһанданған әлемнің гео­саяси келбеті мен егемен еліміздің әлемдік геосаясаттағы дара жолын ай­шықтайтын сараптамалық мақалалары топтастырылған. Сонымен қатар ғалым­ның «Бұрынғы америкалық «үндіс­тердің» алтайлық тегі» атты кітабында алғашқы америкалықтардың арғы тегі ғана емес, мәдениеті де Еуразия кеңістігімен, соның ішінде Орталық Азия аймағымен сабақтас деген батыл тұжырым жасалған. Жиын барысында ғалым Әділ Ахметовтің Қазақстанның білім және ғылым саласына қосқан үлесі туралы да айтылды. Мемлекеттік хатшы оның ғалымның тәуелсіздіктің елең-алаңында еліміз­дің білім жүйесін заманға сай ұйым­дас­тыру стратегиясын дайын­дағанын еске алып, «Әдекеңмен кеңесе отырып әлемдік білім кеңістігіне шы­ғуға талпынғанда елдік бағыт пен ұлт­тық менталитетті естен шығармауға ты­рыс­тық», деді. Білім және ғылым министрі Асхат Аймағамбетов Әділ Ахметовтің еліміздің білім сала­сындағы елеулі еңбегін айта келе, оның ректорлық қыз­метіне, білікті мамандарды даярлаудағы үлесіне тоқталып өтті. Ал Қуаныш Сұлтанов «Әділ Ах­метов - қиын-қыстау кезеңде де қыз­мет­тің қы­ры­нан өтіп, жаңылыспай келе жатқан тұл­ға», дей келе, қызметтес бол­ған кезінен естеліктерін сөз етті.",
    "journal":"Egemen Qazaqstan",
    "category":"Оқиға"
  },
  {
    "url":"",
    "title":"Маңызды құжаттар жобалары мақұлданды",
    "date":"20 Мамыр, 2021",
    "author":"Egemen Qazaqstan",
    "abstract":"Душанбеде Қазақстан Премьер-Министрінің орынбасары - Сыртқы істер министрі Мұхтар Тілеуберді Ұжымдық қауіпсіздік туралы шарт ұйымы (ҰҚШҰ) Сыртқы істер министрлері кеңесінің отырысына қатысты.",
    "text":"Іс-шара барысында СІМ басшылары ҰҚШҰ-ның қазіргі қызметі және оны дамыту перспективалары туралы кең ауқымды мәселелерді талқылап, халықаралық күн тәртібіндегі өзекті мәселелер бойынша пікір алмасты. М.Тілеуберді отырысқа қатысу­шыларды ҰҚШҰ форматындағы ынты­мақтастық бойынша Қазақстанның ұста­нымы туралы хабардар етіп, ұйым­ды одан әрі жан-жақты дамытуға ба­ғытталған бірқатар ұсыныс айтты. Қазақстан Президенті Қасым-Жо­март Тоқаевтың ҰҚШҰ-ның 2020 жылы желтоқсанда өткен саммитінде ұсынған бітімгершілік мәселелері бойынша ҰҚШҰ Бас хатшысының Арнайы өкілі институтын құру туралы бастамасын іске асыруға ерекше назар аударылды. Министр әріптестеріне және ҰҚШҰ Бас хатшысы Станислав Заське Қазақстан Президентінің бастамасын іске асыру бойынша тыңғылықты диалог пен практикалық идеялар үшін ризашылығын білдірді. Отырыс қорытындысы бойынша министрлер құжаттардың жобаларын мақұлдады, олардың бірқатары осы жылдың төртінші тоқсанына Душанбеде өткізу жоспарланған ҰҚШҰ Ұжымдық қауіпсіз­дік кеңесінің сессиясына шыға­ры­латын болады. Олардың ішінде - ҰҚШҰ-ға мүше мемлекеттердің аумақ­тарында Ұжымдық қауіпсіздік жүйесінің күштері мен құралдары құра­лымдарының уақытша болуына бай­ланысты істер бо­йынша юрисдикция және құқықтық көмек көрсету мәсе­лелері жөніндегі келісім мен Ұжым­дық қауіпсіздік туралы шартқа қол қо­йылуының 30 жылдығына және ҰҚШҰ 20 жылдығына арналған іс-шаралар жос­пары бар. Сыртқы саясат ведомстволарының басшылары Нюрнбергтегі халықаралық әскери трибунал үкімінің 75 жылдығына орай, Биологиялық және уытты қаруларға тыйым салу туралы конвенцияны ны­ғай­ту туралы, ҰҚШҰ-ның мемлекеттер­мен және халықаралық ұйымдармен ын­тымақтастығы туралы, Ресей мен АҚШ арасындағы стратегиялық шабуыл қаруларын одан әрі қысқарту және шектеу жөніндегі шарттың қолданылу мерзімін ұзартуға қатысты төрт саяси мәлімдеме қабылдады. Айта кетейік, ҰҚШҰ 2002 жылы құ­рылған және халықаралық өңірлік ұйым болып табылады, оның құрамына Қазақ­станмен қатар Армения, Беларусь, Қыр­ғызстан, Ресей және Тәжікстан кіреді. ҰҚШҰ-да қабылданған рота­ция­лық те­тік­ке сәйкес Сыртқы істер минис­тр­лері кеңесінде төрағалық ету осы жылы Тәжік­стан Республикасына жүктелді.",
    "journal":"Egemen Qazaqstan",
    "category":"Үкімет"
  },
  {
    "url":"",
    "title":"Онлайн-қабылдау өткізді",
    "date":"20 Мамыр, 2021",
    "author":"Egemen Qazaqstan",
    "abstract":"Төтенше жағдайлар министрі Юрий Ильин Nur Otan партиясының республикалық қоғамдық қабылдау алаңында азаматтарды онлайн қабылдады.",
    "text":"Іс-шара барысында Нұр-Сұлтан қаласы мен Ақмола облысының тұрғындарынан бірқатар сұрақ түсті. Министрдің атына келген сұрақтардың басым бөлігі тұрмыстағы өрт қауіпсіздігі мәселесіне қатысты болды. Мәселен, елорда тұрғыны өз үйінің ауласында шлагбаум орнатудың қаншалықты заңды екендігін сұрады. Өз кезегінде Юрий Ильин Нұр-Сұлтан қаласы ТЖ департаменті қызметкерлеріне өтініш берушімен кездесіп, тексеру жұмыстарын жүргізуді тапсырды. Сонымен қатар қазақстандықтар ТЖМ аумақтық бөлімшелеріне биылғы су тасқыны кезеңінде атқарған жұмысына алғыстарын білдірді. Қабылдау соңында ведомство басшысы ТЖМ жауапты қызметкерлеріне тиісті тапсырмалар берді және барлық азаматтың өтініштері жауапсыз қалмайтынын мәлімдеді.",
    "journal":"Egemen Qazaqstan",
    "category":"Үкімет"
  },
  {
    "url":"",
    "title":"Белсенді азаматтарды қолдайды",
    "date":"20 Мамыр, 2021",
    "author":"Рауан ҚАБИДОЛДИН",
    "abstract":"Nur Otan партиясы Төрағасының бірінші орынбасары Бауыржан Байбек Facebook-тегі парақшасында саяси ұйымның өңірлердегі «қайта жаңғыруы» және Нұрсұлтан Назарбаевтың алдағы электораралық кезеңге қойған міндеттері туралы айтты.",
    "text":"Оның айтуынша, Nur Otan Мәжіліс пен барлық деңгейдегі мәслихаттар сайлауында жеңіске жеткен алғашқы күннен бастап сайлауалды уәделерін орындауға кіріскен. Осылайша, әрбір облыс, қала және аудан бойынша 217 егжей-тегжейлі жол картасы бекітілген. Олардың орындалуын жүйелі бақылау үшін 14 республикалық және 1738 өңірлік қоғамдық кеңес құрылды. Оған депутаттардан басқа белгілі қоғам қайраткерлері, сарап­шылар және журналистер кірді. Партия Лидері Нұрсұлтан Назар­баев қойған міндеттерге сәйкес электоратаралық кезеңде Орта­лық аппараттың құрылымы оңтай­лан­дырылып, еліміз бойынша партияның қоғамдық қабылдау бөлмелері мен филиалдары халықпен өзара іс-әрекет жасаудың проактивті форматына көшті. «Елбасы айтқандай, Nur Otan «бір орнында тұрып қалмай», әрдайым жетіліп отыруы керек. Партия белсенді азаматтық ұстанымы, креа­тивті идеялары мен жобалары бар адамдарды біріктіріп, қолдауы тиіс. Сондықтан да сайлау барысындағы республикалық партияішілік прай­мериз Nur Otan партиясын жүйелі түрде қайта жаңғыртудың негізгі элементі болды. Бүгінде, электоратаралық кезеңде партияның кадрлық әлеуетін күшейту бойынша жұмыстар белсенді түр­де жалғасуда. Өткен аптада облыс­тар, қалалар мен аудандардың бар­лық өкілді партия органдарына сай­лауы аяқталды. Nur Otan саяси кеңес­терінің құрамы өңірлерде 51%-ға жаңартылды», деді Бауыржан Байбек. Ол келтірген ақпараттарға сүйен­сек, әйелдердің үлес саны 29-дан 35%-ға, 35 жасқа дейінгі жастар - 11-ден 22,5%-ға дейін өскен. Мемлекеттік қызметшілердің үлесі 2 есеге, яғни 18-ден 9%-ға дейін төмендеді. Үштен бірінен астамы - үкіметтік емес ұйымдардың өкілдері, журналистер, блогерлер, кәсіпкерлер, сондай-ақ ауыл шаруашылығы мен өнеркәсіп қызметкерлері. Әрбір екінші адам - өткен праймериздің қатысушысы. Б.Байбек атап өткендей, Nur Otan-ның бүкіл бастауыш партия ұйым­дарының басшыларын (барлығы 4517) сайлау партияны жаңарту­дағы тағы бір елеулі қадам болды. Дауыс беру қорытындысы бойынша 566 мыңнан астам партиялық, яғни «бас­тауыш партия ұйымдары» бас­шыларының 20%-ы жаңарды, ал 80%-ы сенім мандатын қайта растады. «Nur Otan-ның міндеті - тиімді партиялық-саяси күн тәртібін қалып­тастыру және жергілікті жер­лерде партиялықтардың жұмысын түбегейлі түрде күшейту. Бүгінгі күні барша нұротандықтарды ел Прези­денті Қасым-Жомарт Тоқаев­тың «Халық үніне құлақ асатын мем­лекет» тұжырымдамасын тиімді іске асыруға жұмылдыру маңызды. Атап айтқанда, өзекті мәселелерді ашық талқылау, халықпен «кері бай­ланысты» күшейту, азаматтық бастамаларды қолдау, сондай-ақ бюджет қаражатын жұмсаудың тиім­ділігі мен ашықтығына жүйелі мониторинг жүргізу және басқа да мәселелерді қамтиды. Елбасы айтқандай, нұротандықтардың басты үш қағидаты - жауапкершілік, коман­далық рух, партия идеалдары мен құндылықтарына беріктік. Біз межеленген жоспарлар мен берген сайлауалды уәделеріміздің барлығын жұдырықтай жұмыла отырып, бірге жүзеге асыратынымызға сенімдімін», деп түйіндеді ол.",
    "journal":"Egemen Qazaqstan",
    "category":"Үкімет"
  },
  {
    "url":"",
    "title":"Халық өтінішін орындаудың тиімді жолы",
    "date":"20 Мамыр, 2021",
    "author":"Egemen Qazaqstan",
    "abstract":"Қазақстан Президентінің көмекшісі - Президент Әкімшілігінің Өтініштерді қарауды бақылау бөлімінің меңгерушісі Тамара Дүйсенова Сыр өңіріне іссапары барысында Достық үйіне келіп, мазмұнды жиын өткізді. Жиынға жобаны іске асыруға жауапты мемлекеттік органдардың - Цифрлық даму, инновациялар және аэроғарыш өнеркәсібі, Әділет министрліктерінің, Бас прокуратураның және басқа да мекемелердің өкілдері, этномәдени бірлестіктердің жетекшілері мен БАҚ өкілдері қатысты.",
    "text":"Жиында Тамара Дүйсенова мемлекеттік органдар жұмысының жаңа жағдайдағы жұмыс ерекшеліктері және өтініш берушілермен жұмыс сапасын арттырудың жаңа мүмкіндіктері туралы айтты. Енді «е-Өтініш» біртұтас ақпараттық жүйесі арқылы өтініш беруші дәлелдер келтіру және оларды зерделеуге қатысу және түсініктеме беру, қажетті құжаттарды ұсыну құқығына ие болады. Сондай-ақ мемлекеттік органнан алған жауабына қанағаттанбаса, оның жоғары сатыда тұрған органға шағым келтіруге және талап-арызбен сотқа беруге құқығы бар. Сынықты сылтау қылып, болмашы себептермен талап-арыздарды кері қайтару тәжі­рибесін тоқтату үшін сот өтініш беру­шілерге талап-арызды дұрыс жазуға көмек­тесетін болады. Судья «белсенді» және «сөй­леуші» болады, арызданушыға мүддесін қор­ғауда көмектеседі. Бұндай өзгеріс Латвия, Грузия, Молдова, Әзербайжан және басқа да елдерде сәтті іске асырылуда. «е-Өтініш» қандай өзгерістер әкеледі? Өтініштермен жұмыстың идеологиясы өзгереді, іс жүзінде азаматтардың кез келген өтініші, оның құқықтарын жүзеге асыруға байланысты сот талқылауының мәні болуы мүмкін, дәлелдемелерді жинау бойынша міндеттерді жауапкер органға толық жүктейді, жаңа әкімшілік соттар құрылуда және сот органдарының рөлі түбегейлі өзгеруде. Бірінші шілдеден бастап кезең-кезеңмен «е-Өтінішке» өту басталады. Азаматтардың өтініштері мемлекеттік органдарға біртұтас ақпараттық жүйе арқылы түсетін болады. Арызданушы өз өтінішінің қаралу барысын көріп отырады. Қарау мерзімі 30-дан 15 күнге қысқартылады. Қазіргі таңда орталық мемлекеттік және жергілікті атқарушы органдар 100% ақпараттық жүйеге қосылған, ел көлемінде қанатқақты қолдану басталды. Ендігі кезекте халықпен жұмыс істеу жергілікті билік органдарына тікелей байланысты болады.",
    "journal":"Egemen Qazaqstan",
    "category":"Үкімет"
  },
  {
    "url":"",
    "title":"Әлеуметтік баспаналар салынады",
    "date":"20 Мамыр, 2021",
    "author":"Жолдыбай БАЗАР",
    "abstract":"Бастапқы жарна мөлшерін өзгерту және көпбалалы отбасылар, жетім балалар мен ерекше қажеттіліктері бар азаматтарға жеңілдетілген ипотека беру және өзге де өзекті мәселелер партиясы жанындағы Жұмыспен қамтуды және халықтың әлеуметтік осал топтарын қолдау жөніндегі жаңа республикалық қоғамдық кеңестің бірінші отырысында талқыланды.",
    "text":"Nur Otan партиясының сайлауалды бағдарламасын іске асыру жөніндегі жол картасы аясында биыл елімізде 17 млн шаршы метр тұрғын үй салу жоспарланса, оның 2,5 миллионы халықтың әлеуметтік осал топтарына арналған. 2021 жылдың төрт айында 3,5 млн шаршы метр тұрғын үй немесе 28,9 мың пәтер пайдалануға берілді. Баспанаға мұқтаж адам­дар саны күн сайын өсуде. Бүгінде тұрғын үй кезегінде 562 мың отбасы тұр, оның 185 мыңының табысы отбасының бір мүшесіне шаққанда ең төменгі күнкөріс деңгейінен төмен. Индустрия және инфрақұры­лымдық даму министрінің бірінші орынбасары Қайырбек Өскенбаевтың айтуынша, оларды тұрғын үймен жедел қамтамасыз ету үшін жеке тұрғын үй қорындағы жалдау ақысының бір бөлігін Нұр-Сұлтан және Алматы қалалары үшін 31 АЕК, өзге өңірлер үшін 21 АЕК және ауылдық жерлер үшін 15 АЕК мөл­шерінде субсидиялау ұсынылады. Соны­мен қатар вице-министр аз қам­тылған отбасыларға арналған баспана құрылысына жаңа көзқарас туралы айтып берді. «Әлеуметтік осал отбасылар үшін тұрғын үйді пайдалануға бе­ру көлемі жылына шамамен 10 мың пәтерді құрайды, мұндай жағ­дай­да проблема тек 20 жылға жуық уа­қыт­тан кейін ғана шешіледі. Сон­дық­тан қаражатты әкімдіктер сала­тын үйлердің құрылысына емес, же­ке ин­вестицияларды тарту үшін ком­мер­циялық компанияларды субси­дия­лауға бағыттады. Жыл сайын 37 мың пәтер тапсырамыз және 5 жыл ішінде барлық аз қам­тыл­ған отбасыларды тұрғын үймен қамта­масыз етуге тырысамыз», деді Қ.Өскен­баев. Тағы бір маңызды мәселе - ерекше қажеттіліктері бар адамдарға баспана беру. Бұл бағыттағы пәрменді тетіктердің бірі - ипотекалық несие беру. «Отбасы банкі» басқарма төрайымы Ләззат Ибрагимованың айтуынша, мүгедектігі бар 2 мыңға жуық тұлға мен мүгедек балаларды тәрбиелеп отырған отбасылардың банкте 19,6 млрд теңге сомасында несиелері бар. Мұндай отбасылардың жалпы сомасы 3,7 млрд теңгені құрайтын 10 мыңға жуық депозиті бар. «Бақытты отбасы» бағдарламасы аясында мүгедек балаларды тәрбие­леп отырған отбасыларға 13,8 млрд теңге сомасында 1,3 мың займ берілді. Биыл осы бағдарлама бойын­­ша халықтың әлеуметтік осал топ­тары 27 мыңнан астам өтініш жол­дады. Жартысынан көбі «толық емес отбасы» санатына жатады», деді Л.Ибрагимова. Өз кезегінде Кеңес мүшесі Ирина Смирнова соңғы жылдары кезекте тұрғандардың саны артып, берілетін пәтерлер саны азайып бара жатқанын атап өтті. «Кезекте тұрғандарды тұрғын үймен қамтамасыз ету баяу жүріп жатыр, сондықтан жыл өткен сайын кезек көбеймесе азаймай тұр. Мысалы, өткен жылы кезек 23%-ға ұлғайса, ал тұрғын үй алғандар саны 3%-ға азайды. Мұндай қарқынмен, кезектің соңында тұрғандар 80 жылдан кейін ғана баспана алады. Сондықтан мүгедектігі бар адамдар үшін тұрғын үй қорын ұлғайту қажет», деді И.Смирнова. Еске сала кетейік, Nur Otan партия­сының сайлауалды бағдарламасы аясын­да 2025 жылға қарай 1 млн отбасы үшін 103 млн шаршы метр тұр­ғын үй беру міндеті тұр. Оның ішінде 284 мың көпбалалы және кедейлік шегіндегі отбасылар, сондай-ақ мүмкіндігі шектеулі азаматтар мен жетім балалар бар. Отырыс қорытындысы бойынша Nur Otan партиясы атынан кеңес мүшелері «Тұрғын үй қатынастары туралы» заңға бірқатар өзгеріс пен толықтыру енгізуді ұсынды. Олардың пікірінше, мүге­дек бала 18 жасқа толған кезде оның тұрғын үй алу кезегінің сақта­луын, әлеуметтік осал санаттар үшін тұрғын үй құрылысының көле­мін ұлғайтуды, «Нұрлы жер» мемле­кеттік бағдарламасында көзделген ең тө­менгі күнкөріс деңгейінің ше­гін көтеруді ескерген жөн. Бұдан бас­қа, әлеуметтік осал отбасыларға сатып алу құқығынсыз бұрын жалға бе­рілген тұрғын үйді олардың жекешелендіріп алуына мүмкіндік берілуі керек.",
    "journal":"Egemen Qazaqstan",
    "category":"Қоғам"
  },
  {
    "url":"",
    "title":"Талантты жастар халыққа таныстырылады",
    "date":"20 Мамыр, 2021",
    "author":"Светлана ҒАЛЫМЖАНҚЫЗЫ",
    "abstract":"Президент жанындағы Орталық коммуникациялар қызметі алаңында «Тәуелсіздік ұрпақтары» және «Профнавигация» жобаларының жайы түсіндірілді. Бұл туралы брифинг барысында Жастар және отбасы істері комитетінің төрағасы Шахмардан Байманов хабарлады",
    "text":"Жоба «Азаматтық бастамалар орталығы» КеАҚ мемлекеттік гранты шеңберінде Ақпарат және қоғамдық даму министрлігінің қолдауымен «Тәуелсіздік ұрпақтары» және «Профнавигация» жобалары іске асырылуда. Министрлік өкілінің айтуынша, «Тәуел­сіздік ұрпақтары» жобасының мақсаты - Қазақстан Республикасының тәуелсіздік жыл­дарында жетістікке жеткен жас қазақ­стан­дықтардың жетістіктерін танымал ету. «Министрлік тарапынан үкіметтік емес ұйымдарға гранттар арқылы қолдау көрсетіледі. Мемлекет басшысы 2020 жылы 1 қыркүйекте Қазақстан халқына Жолдауында Қазақстан - дарынды жастар мекені, ертең еліміздің абыройын асыратын да осы талантты ұл-қыздар, біз олардың өрісін ашып, қарым-қабілетін шыңдау үшін мүмкіндіктер жасауға тиіспіз деген болатын. «Тәуелсіздік ұрпақтары» жобасының мақсаты - тәуелсіздік ұрпақтарының өз саласы бойынша өз күшімен, өз білімімен жеткен жетістіктерін жастарға көрсету. Жалпы, жоба аясында күтілетін негізгі нәтиже - танымал қазақстандық жастарды әртүрлі әлеуметтік желіде, мессенджерде тарату, бейнероликтер түсіру, көрсету арқылы, солардың жеткен жетістіктерін, оларды үлгі ету», деді Ш.Байманов. Жоба аясында Қазақстанның барлық өңірінен 500 жастың ең қызықты және шабыттандыратын оқиғасын жинақтап, мектеп, колледж және ЖОО оқушыларына онлайн коучинг-тренингтер, мемлекеттік бас­тамаларды ілгерілетуге және іске асыруға бағытталған мотивациялық коучинг-курстар ұйымдастыру қарастырылған. Ал «Профнавигация» жобасы қазіргі за­манғы сұранысқа ие мамандықтар үшін жас­тар­дың дағдылары мен құзыреттерін дамытуға бағытталған. «Қазақстанның жаңа кәсіптері мен құзы­реттерінің атласы» платформасы мен «EduNavigator» кәсіптік бағдар беру платфор­масының көмегімен жоғары сынып оқушы­ларының өз болашақ мамандығын таң­дауға мүмкіндігі бар. Бұл туралы жоба жетек­шісі Саясат Нұрбек мәлім етті. «Жаңа кәсіптер мен құзыреттердің атласы - еңбек нарығын сындарлы түрде өзгертетін негізгі трендтерді терең талдаумен, алдағы 5-10 жылға арналған ұлттық экономиканың перспективалы салалары мен кәсіптерінің болжамды картасы. Экономиканың негізгі 9 саласы: тау-кен металлургия кешені, мұнай-газ саласы, ауыл шаруашылығы, көлік, тасымалдау, машина жасау, ІТ және коммуникация, ауылшаруашылық, туризм салалары бойынша 463 мамандық жазып шықтық, оның ішінде жаңа мамандықтар, өзгеріп жатқан мамандықтар және еңбек нарығында сұранысын азайтқан мамандықтар бар», деді Саясат Нұрбек. Атластың қазақ, орыс және ағылшын тілдеріндегі барлық материалы www.enbek.kz\/atlas сайтында ұсынылған. Сонымен қатар «EduNavigator.kz» арнайы кәсіптік бағалау платформасы кез келген оқушыға ЖОО, колледж деңгейіндегі жастарға өзін-өзі бағалап, өзінің дағдыларын, дарындарын, қызығушылықтарын анықтауға мүмкіндік береді. Бұл платформа еңбек нарығындағы мамандықтар бойынша нақты әр балаға, тұлғаға кәсіби ақыл-кеңес беріп, еңбек нарығы бойынша толық ақпарат ұсынады. «Бұл жоба біздің құралдар арқылы ақпаратты пайдалы және сараланған түрде ұсынады. Әр мамандықтың болашағы, еңбекақысы, автоматтандыруға ұшырау қауіп-қатері, тапшылығы, сұранысы туралы толық ақпарат береді. Бұл жобаның маңыздылығы - болашақ еңбек нарығының проблемаларын орта мектеп деңгейінде шешуге үлес қосуында», деді спикер.",
    "journal":"Egemen Qazaqstan",
    "category":"Бағдарламалар"
  },
  {
    "url":"",
    "title":"Франциядағы саяси бәсеке",
    "date":"20 Мамыр, 2021",
    "author":"Абай АСАНКЕЛДІҰЛЫ",
    "abstract":"Францияда 2022 жылы президенттік сайлау өтеді. Оған дейін әлі уа­қыт көп екеніне қара­мас­тан, «үш жолақты ел­де» саяси дода жаңа кезең­ге шықты десек, қателеспейміз.",
    "text":"Келер жылғы сайлауда пре­зи­­денттікке басты үміткер - екеу. Қазіргі мемлекет басшы­сы Эммануэль Макрон мен оң­шыл «Ұлттық алаң» пар­тия­сы­ның төрағасы Марин Ле Пен. Әрине, алдағы саяси бә­се­кеде олардан басқа да кан­­ди­­даттар тіркелетіні айтпаса да түсінікті. Дегенмен, түр­лі сауал­­да­м­а­ларға сүйенсек, пре­зи­­дент­тікке негізгі талас Мак­рон мен Ле Пен арасында өтпек. 2022 жылғы дауыс беру­дің нәтижесін қазір болжау өте қиын. Оның үстіне, Фран­ция халқы - біреудің ықпа­лында ке­тіп, айдағанға көне­тін ел емес. Әр сайлау сайын өз­дері­нің азаматтық позиция­сын ашық білдіреді. Сон­дық­­тан үміт­керлердің бәрі тұрғын­дар­дың көңілін табуға талпынады. Шыны керек, Франциядағы сайлаудың көркін қыздыратын - Марин Ле Пен ханым. Ол бұған дейін екі мәрте прези­денттікке таласып көрген. Бірақ екеуінде де жолы болған жоқ. Әйтсе де «Ұлттық алаң» пар­тиясының жетекшісі біртін­деп алға жылжып, халықтың қолдауына иемденіп келеді. Мәселен, 2012 жылғы сайлауда ол бірінші турда 6,4 миллион дауыс жинап, үшінші орын алды. Естеріңізде болса, сол жылы Франсуа Олланд пен Николя Саркози тиісінше 28,6 және 27,1 пайыз дауыс жи­нап, екінші турға өткен еді. Ақы­рында «үш жолақты елдің» тізгінін Олланд мырза ұстаған. Ле Пеннің 2012 жылғы сайлауда жеңіске жетуі бір нәрсені анық аңғартты. Францияда оңшыл ұстанымдағылар саны көбейіп келеді. Мысалы, 2014 жылғы муниципалды сайлауда «Ұлттық алаң» партиясы 7 пайыз қолдауға ие болып, елдегі үшінші күшке айналды. Сол жылы мамырда өткен Францияның Еуропа Парла­менттерін сайлауында озық шығып, 25,4 пайыз дауыс жинады. Осылайша, «Халықтық қозғалыс үшін одағы» мен Социалистік партияны шаң қаптырып кетті. Нәтижесінде, тұңғыш рет Францияда әсіре оңшыл көзқарастағы партия жеңіске жетті. Келесі 2017 жылғы прези­дент­тік сайлауда да Марин Ле Пен бәсекеге түскен. Бұл жолы да жолы болған жоқ. Әйтсе де, оның екінші турға өткенін ай­та кеткен жөн. Бірінші турда Ма­рин ханымды 7,6 миллион тұр­ғын қолдап дауыс берді. Бұл - жалпы электораттың 21,3 па­йы­зы. Ол тек Эммануэль Мак­ронға ғана (24 пайыз) есе жіберді. Екінші турда қалған үміт­кер­лердің бәрі Ле Пенге қарсы екенін айтып, қолдаушыларын Макронға дауыс беруге ша­қырған. Салдарынан «Ұлттық алаң» жетекшісі 34 пайыз дауысты қанағат тұтты. Жалпы, кандидаттардың бәрі Марин Ле Пенге қарсылық танытуы бекер емес. Мұның бір себебі - партия ұстанған әсіре оңшыл саясат болса, екіншісі - Маринның әкесі Жан-Мари Ле Пен. Жан-Мари «Ұлттық алаң» партиясының негізін қалаған. Сондай-ақ көзқарасы үшін талай мәрте Францияда сынға ұшыраған еді. Әсіресе ол ксе­но­фобияға және антисемитизм­ге қатысты жиі айыпталатын. Мәселен, 1987 жылғы сөйлеген сөзінің бірінде Холокосты ойдан шығарылған деп мәлімдеп, еврейлерді жаппай өлтіру болған жоқ екенін алға тартты. Кейінірек Франциядағы мұсылмандарға тиісіп, диксриминация жасауға тырысқан-ды. Дегенмен, бұл істі тексер­ген сот оған 10 мың еуро айып­­пұл салды. Екінші дүние­жү­зі­лік соғыс кезінде қолда­ныл­­ған газ ка­мераларын ақтау әре­кеті үшін 1,2 миллион франк тө­леу­ге мәжбүр болды. Сон­да­й-ақ Жан-Мариға 1954-1962 жы­л­дары Алжирдегі соғыс ке­зінде қолға түскен тұтқын­дарға азап көрсетті деген айып тағылды. Осыншалықты қарсылыққа қарамастан, ол бірнеше рет пре­зи­денттікке таласқан. Бірақ бірде-бір мәрте жеңіске жете алған жоқ. Бұл түсінікті де. Өйткені оның партиясы бас бағ­дарламасы ретінде имми­гра­цияны азайтып, Фран­цияның Еуропамен интеграциясын тоқтатуды ұсынды. Осының бәрі жиылып келіп, фран­цуз саясаткерлерінің Ма­рин ханымға қарсы көзқарас қалыптастыруына әсер етті. Со­ған қарамастан, елде оны қол­­дай­тындар жетерлік. Бұған дейін кіші Ле Пен қарапайым қыз­­мет­керлер арасында бірін­ші орын­да тұрған-ды. Қазіргі таң­да қарт кісілер, менеджерлер, оқу бітіргендер арасында оны қол­дайтындар саны артып келеді. Бір сауалдамаға сүйенсек, 2020 жылғы сайлауда Марин ха­ным­ның оза шабатыны бол­­жа­нып отыр. Қалай деген­мен, қазіргі таңда ол - Фран­ция­да жиі талқыланатын тұл­ға. Енді бір сауалдамаға қатысу­шы­лар­дың 56 пайызы оның ұста­ны­­мы қорқынышты екенін айтқан. Сондықтан шығар, Ле Пен ханым кейінгі уақытта бү­кіл халықтың көңілін тауып, оң­шыл­дардың ғана емес, бүкіл фран­цуздың көшбасшысы атану­ға лайық екенін көрсетуге тал­пынып жүр. Мәселен, таяуда ол VA+ арнасына сұхбат бе­ріп, жеке көзқарасы мен отбасысы туралы әңгімелеп берді. «Сауытымды шешетін мезг­іл жетті. Француздар ме­ні жа­қынырақ тануы тиіс. Осы­­лайша, маған жақсырақ баға бере алады. Бәлкім, саяси бә­секеге араласатын әйел ретінде саяси соққы қабыл­дайтын­дық­тан, уақыт өте келе қатал көріне бастайсыз. Меніңше, бүгін­де осы қаталдықты тас­тай­тындай деңгейге жеттім. Жауынгердің артында ананың тұрғанын көресіз», деді ол. Марин ханымның бұл қадамы қаншалықты сәтті шық­қанын уақыт көрсетеді. Әлі бір жылға жуық уақыт бар. Осы мерзім аралығында бәрі өзгеріп шыға келуі мүмкін. Макронның бір сәтсіз бастамасы таразы басын теңестіріп кетуі ықтимал. Бұлай деуіміз бекер емес. Өткен айда отставкадағы 20 ге­нералдың ашық хаты жарияланды. Онда генералдар Фран­ция ыдырау сәтін бас­тан кешіп жатқанын жазады. Олардың айтуынша, исла­мизм мен иммигранттар мекендеген ай­мақтар - «үш жолақты» ел­дің келешегіне балта шабатын қауіп көрінеді. Со­нымен қатар расизмге қар­сы қозғалыстар да шек­пенді әскерилердің нара­зылығынан тыс қалған жоқ. Генералдарға мыңдаған бел­сенді мен зейнетке шыққан әс­керилер қолдау білдірді. LCI (мемлекеттік жаңалықтар арнасы) жүргізген әлеуметтік сауал­дамаға сүйенсек, респон­денттердің басым бөлігі (58 пайыз) генералдардың иеремиадасын жақтаған. Әсіресе им­мигранттарға қатысты бө­лі­гі қызу талқыланып жа­тыр. Марин Ле Пен де гене­рал­дардың хатын қолдайтынын ашық айтты. Демек, осындай қадам арқылы «Ұлттық алаң» жетекшісі халықтың жанына жағатын мәселені дөп басуға тырыспақ. Франциядағы 2020 жылғы сайлауды қызықты ететін тағы бір мәселе мынада. Елдің саяси жетекшілеріне риза адамдар аз. Сондықтан осыған дейінгі президенттер сайлауда қайта жеңіске жете алған емес. «Жығылғанға - жұды­рық» демекші, өмір сүру деңгейі­нің төмендеуі, жұмыссыз­дар­дың көбеюі, полиция қатыгез­дігі француз халқын қатты алаң­датады. Мұның бәрі биліктің сәтсіз шешім қабылдауының әсері деп есептейтіндер көп. Мысалы, «сары жилет­шілер» шеруіне қатысқан­дар­дың көбі иммигрант жас­тар­ды заңды бұзып, жазасыз қалатындар ретінде қарас­тырады. Сонымен қатар қо­ғам­нан шеткері қалып, тағ­дыр тәлкегіне түскендер де билікті кінәлайтыны түсінікті. Осының бәрін ескерсек, Макрон үшін алдағы сайлау­да жеңіске жету оңайға түс­пейді. Оның үстіне, популистік мәлімдемелерге жиі жүгінетін Ле Пен ханым секілді қарсы­ласты тағы бір мәрте шаң қаптыру да қиын шаруа. Бір қызығы, жақында ғана Journal du Dimanche апталық журналы «Ұлттық алаңға» қатысты сенсациялық ақпарат таратты. Мақалада партияның Еуропа Парламентінен бері­летін қаржыны жымқырып қала­тын жүйе жасап, депутат көмекшісі деген жалған жұмыс орындарын ашқаны туралы полиция зерттеуі жарияланған. Францияның әділет ми­нистрі Эрик Дюпон-Морет­ти партия көшбасшысын тер­геу амалдарына кедергі келтіру­ге тырысты деп сынады. Дегенмен, «Ұлттық алаң» бас­шылары бұл пікірмен келіс­пейді. Керісінше, полиция зерттеуін Дюпон-Мореттидің өзі жариялап жіберді деп кінәлайды. Қорыта айтқанда, Франция пре­зидентін сайлауға дейін әлі бір жыл бар екеніне қарамастан, ел­дегі саяси бәсекенің көрігі қы­за түсті. Әзірге Макрон да, Ле Пен де мемлекет басшысы лауа­зы­мынан үмітті. Бастысы, қай та­раптың жеңіске жететіні ал­да қа­был­данатын шешімдер мен бас­тамаларға байланысты болмақ.",
    "journal":"Egemen Qazaqstan",
    "category":"Әлем"
  },
  {
    "url":"",
    "title":"Facebook державаларға қарсы келді",
    "date":"20 Мамыр, 2021",
    "author":"Светлана ҒАЛЫМЖАНҚЫЗЫ",
    "abstract":"Facebook-тің саясаткерлерге қатысты саясаты өзгеріп жатыр. Бұл АҚШ-тың бұрынғы президенті Дональд Трамптың желідегі парақшасын бұғаттаудан басталды.",
    "text":"Саясат жақсы жаққа өзгеріп жат­қан жоқ. Бірқатар мемлекет әлеу­мет­тік желіге қатысты ереже­лерді бекі­тіп жатыр. Мәселен, Үндістан үкіметі әлеуметтік желіде таң­дау құқығына шектеу болмауы керек десе, Польша билігі Facebook әкім­шілігін жазбаларды өшірмеуге шақыр­ды. Ал Бразилияның прези­денті Джаир Болсонаро үкіметті әріп­тестері қабылдаған шараларды қайталаймын деп қорқытты. Олай деуіне Жоғарғы соттың прези­денттің әлеуметтік желідегі бірқатар жазбасын өшіру жөніндегі шешімі себеп болды. Бұл тартысқа Бақылау кеңесі араласты. Құрылым Facebook-ке алдағы алты айдың ішінде Дональд Трамптың парақшасына қатысты шешім қабылдауды тапсырды. Бұрынғы президенттің желіге қайтып келуі немесе келмеуі - енді Facebook-тің құзырында. Дегенмен, Бақылау кеңесінің қаулысында саясат­керлер мен лауазымды тұлға­лар әлеуметтік желіге жеңіл қара­мауы керек деген ой білдірілді. «Саяси көшбасшылар басқаларға қарағанда ойына келгенін бүкпесіз айту құқығына ие емес», деді Дания­ның бұрынғы үкімет басшысы, Бақылау кеңесінің төрағасы Хель Торнинг-Шмидт. Ал шешім әлі қабылданбаса да, Facebook бірқатар мемлекетпен таласқа түсіп үлгерді. Әлем елдері саяси көшбасшылардың желідегі жауапкершілігін өздері ғана шектеуі керектігін алға тартады. Бақылау кеңесі саясаткерлердің керағар пікірлері мен көпшіліктің агрессиясын қоздыратын ойлары жаһандық платформадан өшірілуі тиіс деген ойда. Ал бұл талас Facebook пен әлемдік көшбасшылар арасындағы қатынасты нашарлатпаса, жақсартпасы анық. Көбі америкалық технологиялық компанияның адам өмірінде алатын орны әсіреленіп, тым үлкен ауқымды ие­ленді деген пікірде. Сонымен қа­тар оның шешім қабылдаудағы әсері де сөз болды. Көшбасшылардың жақ­тас­тарымен тікелей байланыса алуы да көпшілік үшін қауіпті көрі­неді. Түр­кия, Мексика сынды елдер кім­нің не жа­затынын әлеуметтік желі емес, сая­саткерлер шешуі керек дейді. Жалпы, бұл мәселенің көтерілгені кеше емес. Тек оның үлкен талқыға түсуі­не Дональд Трамптың парақ­ша­сын бұғаттау түрткі болды. Бұл желі­де кімнің қандай ой айтарын кім ше­шеді деген жанама сұрақ туды­р­ды. Әлбетте, алпауыт елдер мұн­дай шешімді әлеуметтік желінің, нақ­ты айтқанда, компаниялардың құзы­ретіне бергісі келмейді. Сондықтан да олар әлеуметтік платформаның жазбаларды өшіруіне қарсы. Кейбір әлеуметтанушылар мұндай реттеу болмаса, қоғамда агрессия пайда болады деген пікірін ортаға салады. Құрамына адам құқықтары бо­йын­ша сарапшылар, ғалымдар мен бұ­рынғы саясаткерлер кіретін Бақы­­­лау кеңесі жақын арада әлем­дік көш­басшылар мен олардың оқыр­ман­дарын жаңаша бақылайды деген бол­жам бар. Нақты айтқанда, енді ұйым саясаткерлердің оқыр­ман­дарына арнап жазғаны плат­фо­рманың ережесін бұзып-бұзбайтынын жіті бақыламақ. Британия үкімет басшысының бұ­рынғы орынбасары Ник Клегг са­рапшылар ережелер дайындауда еш­қандай тұжырымдамаға сүйенбей, негізге алуға тұрарлық ой айтпаған дейді. «Олар қабылдаған шешім жағ­дай­ды түзейді деп ойламаймын. Бір жа­­ғы­нан олар желідегі жазбаның сая­си баяндамалардан бөлек нәрсе еке­нін түсінеді. Оның үстіне желі қол­данушысы ретінде саясаткерлер бас­қа­лардан бөліп қаралмауы керек. Бұл әлі де зерттеуді қажет етеді», деді. Бұл ақпараттық «соғыс» басқа­лардан бөлек болары анық. Өйткені Facebook державаларға қарсы келмек. Өткен аптада Ұлы­британия Парламенті әлеуметтік желіге қа­тысты заңды қарады. Ол заңда үл­кен компаниялар желідегі заңсыз әрекеттерге қарсы шара қолданбаса, жауапқа тартылады деген жаңа норма бар. Сонымен қатар желіден жазбаның өшірілуіне қатысты оң пікір білдірді. Британдық саясаткерлер мұны демократия тұрғысынан дұрыс деп таныды.",
    "journal":"Egemen Qazaqstan",
    "category":"Әлем"
  },
  {
    "url":"",
    "title":"Грузия мен Еуропалық одақ құжатқа қол қойды",
    "date":"20 Мамыр, 2021",
    "author":"Светлана ҒАЛЫМЖАНҚЫЗЫ",
    "abstract":"19 сәуірде Грузия президенті Саломе Зурабишвили мен Еуропалық Кеңес төрағасы Шарль Мишель екіжақты келісімге қол қойған-ды. Араға бір ай салып бұл құжаттың Грузияға қандай әсері бары, Еуропа Кеңесі мен Грузияның арақатынасы талқыланды.",
    "text":"Егемендігіне 30 жыл толғанда Грузия Еуропа отбасына қосылу ниетін білдірді. 2004 жылдан бері Еуропа одағы Грузияны шығыстағы серіктесі мәртебесінен жақындата түсетін жоспарға қосып келеді. Ал соңғы он жылда бірқатар келіссөз жүргізіліп, құжатқа қол қойылды. Оның аясында еркін сауда жүйесі, Еуропа одағындағы мемлекеттерге қысқа мерзімге визасыз келу мүмкіндігі пайда болды. Сарапшылар мұндай елеулі жетістіктер Кеңес Одағы құрамында болған басқа мемлекеттердің қолынан келмеді деген ой айтады. 2021 жыл Грузия үшін саяси шие­леніспен бас­талды. Елдегі басқарушы билік пен оппозиция арасындағы бәсеке­лестік көптеген мәселе тудырды. Еуропа одағы мен АҚШ елшілерінің арақатынас­ты түзеу әрекеттеріне қара­мастан, шиеленіс елді сая­си дағдарысқа әкеп тынды. Оның үстіне, сол аймақтағы Әзербайжан мен Армения арасындағы қақтығыс елдегі демократия мен тұрақтылықты сақтау қажеттігін тудырды. Грузия президенті ЕО-мен келіссөздер жүргізіп, бұл жағдайды реттеудің жолы ретінде белгіленді. «Грузияның басқарушы билігі мен оппозициясы қатар қол қойған бұл келісім бірнеше онжылдықтар бойы жеткен жетістіктің зая кетпей, елдің саяси бағытына оң әсер етіп, дағдарысты тоқтатады деп сенеміз. Грузияның еуропалық жолын жеделдетіп, диалог арқылы біржақты келісімге, Грузияның келешегі үшін ортақ нүкте табуға мүм­кіндік табуға бастайтын құжат болмақ. Бұл аймақта еуропалық рух арқылы демократиялық түсінікті қалыптастыру жолы десек болады. Саяси дағдарыс аяқталып, сындарлы саяси диалог, бірлесу жолға қойылмақ. Бәрін келісімге шақырамыз», деді саяси көшбасшылар. Саясаткерлер бұл тек Грузия үшін ғана емес Еуропа одағы үшін де тиімді болады деген пікірде. «Аймақ Еуропаның құндылығы, қауіпсіздігі мен біртұтастығы үшін маңызды», дейді Шарль Мишель.",
    "journal":"Egemen Qazaqstan",
    "category":"Әлем"
  },
  {
    "url":"",
    "title":"Израиль мен Палестина келісімге келмеді",
    "date":"20 Мамыр, 2021",
    "author":"Светлана ҒАЛЫМЖАНҚЫЗЫ",
    "abstract":"Израиль мен Палес­ти­на шиеленісі оныншы күні де жалғасты. Израиль енді нысанаға Хамас қолбасшыларының үйлерін алатынын мәлімдеді.",
    "text":"Израиль тарапы Хамас көшбасшысы Мұхаммед Диефті бірнеше рет өлтірмек болғанын мойындады. Үкімет басшысы Биньямин Нетаньяху «Біз тоқтап қалмадық. Операцияның нысанын бақылауда ұстап отырмыз», деді. Ал Хамас басшысы болса, қарсы тараптың шабуылы жойқын әрі жиі екенін хабарлады. Бірақ палестиналықтардың талабы орындалу керек деген шартынан бас тартпады. Соңғы дерекке назар салсақ, Газадағы қақтығыс 219 адамның өмірін қиған. Оның 100-і - әйелдер мен балалар. Израиль қайтыс болғандардың 150-і әскерилер деген хабар айтты. Ал Хамас болса, адам қазасына қатысты ақпарат бермеді. Аймақта жалпы саны 3 750 зымыран құлаған. Израиль қорғаныс әскері басшысы Бриг Хидаи Хамас басшысын бірнеше рет нысанаға алғанын мә­лім­деді. Дегенмен, оның үнемі тасада жүретіні және ол туралы ақпараттың аздығы осы күнге дейін бір­неше операциядан аман шығуына сеп болған деседі. Израиль қорғаныс әскері Хамастың 12 мыңға жуық зымыраны бар деген болжам айтады. Алайда сарапшылар бұл шиеленіс Хамасты бірнеше жылға артқа тастағандай әсер берді деседі. «Қандай жағдай болсын алдағы күндері Хамас шиеленісте жеңіске жеткенін хабарламақ. Бұл не болса да барлығымыз үшін жақсы болмас», дейді премьер-министр. Ең ауыры - қақтығысқа тек әскерилер емес, қарапайым халық та қатысып жатыр. Мәселен, сейсенбіде мыңдаған палестиналық «қасиетті мекенді қорғаймыз» деген ұранмен көшеге шықты. Олардың арасында кішкентай балалар да бар.",
    "journal":"Egemen Qazaqstan",
    "category":"Әлем"
  },
  {
    "url":"",
    "title":"Еуразиялық банк 2020 жылы ағымдық қызметтен түскен пайданы екі есеге арттырды",
    "date":"20 Мамыр, 2021",
    "author":"Egemen Qazaqstan",
    "abstract":"«Еуразиялық банк» АҚ-ның 2020 жыл­ғы шоғырландырылған пайдасы Ресей­дегі еншілес банкті сатудан түскен 2,1 мил­лиард теңге болатын біржолғы шығын­ды ескере отырып, 4,5 миллиард теңгеден 6,8 миллиард теңге­ге дейін өсті. Шоғырландырылған активтер 13%-ға 1,2 триллион тең­геге дейін өсті. Капитал 10%-ға 109 миллиард теңгеге дейін өсті.",
    "text":"Банк халықаралық аудит кезінде расталған қаржылық есеп­ті­лікті жариялады. Ресейдегі енші­лес банкті сату жөніндегі мәмі­лені есепке ал­ма­­ғанда, банк­тің 2020 жылғы күн­де­лік­ті қыз­мет нәтижесінде алған пай­­дасы алдыңғы жылғы ұқсас көр­се­т­­кішпен салыстырғанда екі есе өсті. «2020 жылғы қаржы қорытын­дылары бүкіл әлем үшін күтпе­ген соққы болған пандемия жағ­дайында банктің бизнес моделінің тұрақты болғанын дәлелдейді. Акционерлер атынан айнымас және бізге бағалы сенімі үшін клиенттерімізге, сондай-ақ үздік нәтиже көрсеткен командаға ал­ғыс айтқым келеді. Осы бір қиын жылы команданы нығайтуға және технологиялық қайта жарақ­тандыруға салынған ин­вестициялар бізге болашақ­қа се­нім­­мен қарауға мүмкіндік береді!», - деді банктің директорлар кеңесінің төрағасы Александр Машкевич. «Еуразиялық банк» АҚ тобы­на банк­тен басқа «Еуразиялық жо­ба-1» ЖШС және «Еуразиялық жо­ба-2» ЖШС еншілес кәсіпорын­дары кіре­ді. «Еуразиялық банк» АҚ енші­лес банкін сату жөніндегі мәмі­ле (Мәскеу қ.) 2020 жылдың 29 жел­тоқсанында іске асырылды. «Еура­зия­лық қаржы компаниясы» АҚ банкт­ің бас компаниясы болып табыла­ды және банк акцияларының 100%-на ие. «Еуразиялық банк» АҚ PR-қызметі",
    "journal":"Egemen Qazaqstan",
    "category":"Экономика"
  },
    {
    "url":"",
    "title":"Зейнетақы жинағы жеке компанияларға беру тәуекелі қаншалықты?",
    "date":"20 Мамыр, 2021",
    "author":"Абай АЙМАҒАМБЕТ",
    "abstract":"Азаматтардың зейнетақы жинағы Бірыңғай жинақ­таушы зейнетақы қорын­да тұрса да немесе жеке компанияларға берілсе де басқарыла береді. Сөй­тіп жыл сайын қара­жат қор нарығында табыл­ған пайда есебінен көбе­йіп, еселеніп отырады. 2021 жылдың 1 сәуі­рін­дегі жағдай бо­йынша басқаруда болған зейнет­ақы активтерінің жалпы көлемі 12 603,7 млрд тең­геден асқан. Ал жеке ком­панияларға 1,7 млрд теңге шамасында қаржы беріліпті.",
    "text":"Ақпанның соңынан бастап салымшылардан зейнетақы активтерінің жеткілікті шегінен асатын бөлігін аудару туралы өтініштер түсе бастағаны бел­гілі. Осыған байланысты ал­ғашқы аударымдар 15 нау­рыздан басталды. Қазіргі кезде инвестициялық портфельді басқарумен үш банк белсенді айналысуда. Соның ішінде Jusan Invest АҚ сенімгерлік бас­қаруындағы зейнетақы актив­тері 663,97 млн теңгені құраған. Оларға Ұлттық банк ноттары (портфельдің 60,11 пайы­зы), Exchange Traded Funds (ETF) пай­лары (39,64 пайыз), инвес­ти­­циялық шоттардағы ақша қара­­жатында қалған активтер (0,25 пайыз) сатып алы­нып­ты. Портфельдің 60,36 па­йы­зы теңгеде болса, 39,64 пайы­зы долларда сақталған. Инвести­циялық қызмет нәтижесінде, сондай-ақ шетел валюталары бағамдарының құбылмалылығы және қаржы құралдарының на­рықтық құнының өзгеруі сал­дарынан есептелген инвес­тиция­лық кіріс мөлшері 6,18 млн теңгеге жеткен. Jusan Invest зейнетақы активтерінің та­быс­тылығын 0,89 пайыз деп көрсетеді. 1 сәуірдегі жағдай бойынша Halyk Global Markets АҚ сенімгерлік басқаруға 502,97 млн теңге қабылдаған. «Порт­фель­дің құрылымында кері РЕПО операциялары (99,5 па­йыз) және шоттардағы ақша қара­жаттары бар. Барлық инвестициялар ұлттық валютада номиналданған. Кезең ішінде есептелген инвестициялық табыстың мөлшері 1,21 млн теңге, табыстылық 0,23 пайызды құрады» деп жазады БЖЗҚ. BCC Invest АҚ еншісіндегі зейнетақы активтерінің көлемі - 304,42 млн теңге. Қордың хабарлауынша, аталған қаржы инвестициялық шоттардағы ақшалай қаражатқа (64,02 па­йыз), РЕПО-ға (18,1 пайыз), Қазақ­стандағы квазимем­ле­кет­тік ұйымдарының облигацияларына (12,49 пайыз), шетелдік эмитенттердің акциялары мен депозитарлық қолхаттарына (8,05 пайыз), пайларға (ETF ин­декстерге) (6,86 пайыз) бө­лінген. Инвестициялық табыс кезеңіне есептелген сома 0,94 млн теңгені құраған, табыс - 0,29 пайыз деңгейінде. Соны­мен қатар портфельдің 85,08 пайызы ұлттық валютада жа­сақ­талғанын да айта кету керек. AERC қолданбалы зерттеулер департаментінің консультанты Рустам Бекішевтің айтуын­ша, зейнетақы активтерінің жеке компаниялардың бас­қар­уы­­­на берілгеніне көп уақыт бола қоймады, сондықтан кесіп-пі­шіп бағалауға ерте. - Алғашқы статистика 1 сә­уір­де жарияланды. Сол жер­дегі үш компанияның әкелген та­­быс­тылығын Ұлттық банк та­­быс­тылығымен салыстыру дұ­рыс бола қоймас. Өйткені бас­қарушы компаниялардың бір жыл ішіндегі табыс динами­касы қандай болары белгісіз. Наурыз айында Ұлттық банк басқаруымен зейнетақы активтерінің табыстылығы жыл­­дық мәнде 11,37 пайызды құрады. Мәселен, Jusan Invest табыстылығы 0,89 пайыз дең­­гейінде қалса және әрі қа­рай 12 ай бойы сақталса онда қиын пайыздар формуласы есе­бі­­­нен жылдық табыстылық 11,22 пайыз деңгейінде болады. Бұл Ұлттық банктің нау­рыз айын­дағы табысына жақы­ны­рақ. Ал егер BCC Invest табыс­ты­лы­ғы осы деңгейде (0,29 пайыз) қала берсе, онда бір жыл­да­ғы нәти­жесі небәрі 3,5 пайыз бо­лады. Бұл Ұлттық банк табысынан әл­де­­қайда төмен, - дейді сарапшы. Әрине, басқарушы компа­ния­лар нәтижесі тап осы деңгей­де қалып қояды деп болжауға да болмайды. Сондықтан бір жыл ішінде жеке компаниялардағы активтер деңгейі күрт өсуі немесе құлдырауы мүмкін. - Портфель құрылымына к­е­лер бол­сақ, доллармен беріл­ген зей­­нетақы активтері үлесі­нің арт­­қанын атап өтуге бола­ды: биыл 1 нау­рызда - 29,95 па­йыз, 1 сә­­уір­­­де - 30,93 пайыз. Сон­дай-ақ тә­уе­­кел бо­йынша құры­лымда да өз­­ге­­ріс бар: 1 наурызда «ААА» рей­­­тин­гінен басталып «ВВВ-»-ға де­йінгі қаржы құрал­дары 85,3 пайызды құраса, қазір бұл үлес инвестициялық порт­фел­ьдің 80,21 пайызына дейін тө­мен­де­ді. «ААА» рейтингіне ие (ең сенімді) қаржылық активтер тек Ұлттық банк пен BCC Invest портфелі құрылымында ғана бар. Бұл ретте табыстылық пен тәуекел бір-бірімен тікелей байланысты екенін айтқым келеді: қаржылық актив тәуекелі қаншалықты төмен болған сайын табыстылық та соншалықты аз, - дейді Р.Бекішев. EXANTE халықаралық ин­вес­ти­циялық компаниясының сарапшысы Андрей Чеботарёв қордағы зейнетақы активтерін жеке басқарушы компанияларға таратып беруден айтарлықтай пайда жоқ екенін айтады. - Төрт компания таңдап алын­ды және оларға тәуекелге толы портфель қалыптастырмау туралы талап қойылып отыр. Сондықтан да активтерін жеке компанияларға аудару туралы небәрі мыңнан астам ғана өтініш келіп түскен. Бұл өте аз. Сонымен қатар компаниялардың капиталы­на да үлкен жауапкершілік жүк­теледі. Яғни біз төрт бір­дей кішкентай БЖЗҚ-ны құр­дық деу­ге болады. Олардағы та­быс­­­тылық БЖЗҚ-ға қарағанда сәл-пәл жоғары болады. Жеке ком­­паниялардың активтермен жұ­мыс істей бастағанына бір-екі ай ғана болады. Осы уақыт ішін­дегі көрсеткішін алдағы 12 ай­ға кө­бейтіп, үнемі солай табысты бо­лады екен деп байлам жа­сауға бол­майды. Осы айда та­быс­ты­лық жоғары болса, келесі ай­да ол құлдырап кетуі мүмкін. Иә, олар­дың портфелі таза, пайы­зы жо­ғары, басқа алып бара жатқан артық­шылық жоқ, - дейді сарапшы. Қазіргі уақытта БЖЗҚ зей­нет­ақы активтерін сенімгер­лікпен басқару туралы төрт жеке басқарушы компаниямен келісімшартқа отырған. Олар - Jusan Invest АҚ, BCC Invest АҚ, Halyk Global Markets АҚ және «Сентрас Секьюритиз» А.",
    "journal":"Egemen Qazaqstan",
    "category":"Экономика"
  },
  {
    "url":"",
    "title":"NASDAQ 100 АІХ-те орналастырылды",
    "date":"20 Мамыр, 2021",
    "author":"Жақсылық САҒАДАТ",
    "abstract":"Astana International Exchange биржасы жергілікті бөлшек сауда инвесторларының АҚШ технологиялық компанияларының NASDAQ 100 индексіне қолжетімділігін қамтамасыз ету мақсатында жаңа биржалық нота («ETN») листингі өткені туралы хабарлайды.",
    "text":"iX NASDAQ 100 Equities бир­жа­лық нотасы NASDAQ 100 ин­декс­іне енгізілген Apple, Microsoft, Google, Amazon, Tesla және тағы басқа әлемдік техно­ло­гия­лық компаниялардың ак­циялары­на инвестициялаудың шығыны аз, салық салыну деңгейі төмен нұсқасы саналады. «AIX қазақстандық бөлшек сау­да инвесторларына арнап, түрлі активтердің индекстері мен нысандарына инвестициялай алуы үшін бағалы қағаздар ассор­ти­ментін ұлғайтуын жалғастыруда. ETN орналастыру арқылы биржа жергілікті бөлшек сауда инвес­торл­арының қорын дамыту бо­йынша өз міндеттемелерін орындайды», деді AIX басқармасының төрағасы Тим Беннетт. Биржалық ноталар инвес­тор­ларға түрлі нарықтық негізгі көрсеткіштердің кірістілігіне жол ашады. iX NASDAQ 100 Equities биржалық нотасы Invesco QQQ Shares биржа қоры­ның көрсеткіштеріне байланыс­тырылған. «Райффайзенбанк» активтер­дің сақталуын қамтамасыз ететін банк-депозитарий ретінде, сон­дай-ақ CROWE Kazakhstan ком­па­ниясы аудиторлық компания ретінде белгіленді. AIX биржасы 2017 жылы «Астана» халықаралық қаржы орталығын дамыту шеңберінде құрылды. «Астана» халықаралық қаржы орталығы, Голдман Сакс, Шанхай қор биржасы, Жібек жолы Қоры және AIX-ке сауда платформасын да ұсынатын NASDAQ AIX акционерлері саналады. Биржа ағылшын құ­қығының қағидаларына негіз­делген нормативтік орта шең­берінде жұмыс істейді, осы ар­қылы инвестициялық қызметті жү­ргізудің сенімді шарттарын қам­тамасыз етеді.",
    "journal":"Egemen Qazaqstan",
    "category":"Оқиға"
  },
    {
    "url":"",
    "title":"Стипендия тікелей карта шотына түседі",
    "date":"20 Мамыр, 2021",
    "author":"Egemen Qazaqstan",
    "abstract":"Студенттердің, магистранттардың және докторанттардың стипендиялары тікелей карта шоттарына түсетін болады. Бұл туралы БҒМ аппарат кеңесінде айтылды. Қанатқақты режімге әзірге үш жоғары оқу орны қатысып жатыр. Олардың қатарына тағы 21 ЖОО қосылды.",
    "text":"«Соңғы 30 жылдың ішінде стипендия және жалпы мемлекет­тік тапсырыс ЖОО-ға аударылатын. Одан әрі жоғары оқу орындары сту­денттердің үлгеріміне қарап, стипен­дия беретін. Біз мұнда көптеген тәуе­келді, соның ішінде сыбайлас жем­қор­лық тәуекелдерін де көріп отыр­мыз. Бүгінгі таңда үш ЖОО қанат­қақты жобаға қатысып жатыр, 21 ЖОО осы схема бойынша шарт жасас­ты. Біз бұл қанатқақты жобаны шілде айына дейін аяқтауды және шілде айынан бастап осы жүйені енгізуді жоспарлап отырмыз», деді вице-министр Б.Асылова. Стипендияларды төлеу жөніндегі функцияны Қаржы орталығы жүзе­ге асырады. Өз кезегінде ЖОО сту­денттердің үлгерімі мен мәртебесі (оқуға түсу, аяқтау, оқудан шығару және т.б.) бойынша мәліметті тиісті ақпараттық жүйе арқылы береді. Көрсетілген деректерді Қаржы орталығы мемлекеттік дерекқорлармен салыстырып тексереді. Толық салыс­ты­рудан кейін ақпараттық жүйе стипен­дияның мөлшерін автоматты түрде есеп­тейді, кейін студенттерге қаражат ауда­ру үшін екінші деңгейдегі банктерге есеп-қисап жіберілетін болады. Бұл тетік­ті ЖОО-ға грант алушы студенттер үшін оқу ақысын төлеу кезінде де қол­дану жоспарланғанын атап өткен жөн. «Грант - бұл студент алатын қара­жаттың мақсатты сомасы. Қазір бұл қаражат тікелей ЖОО-ға аударылған кезде, студент мемлекет оған ақша төлей­тінін, ол үшін ақылы негізде оқи­тындар сияқты тоқсан сайын оқу ақысы төленетінін сезбейді. Сон­­дықтан қазір біз шартты түрде сту­­денттің эскроу-шотына ақша түсуі үшін жұмыс істеп жатырмыз. Бірақ студент бұл қаражатты уни­вер­си­тет­тегі оқу ақысын төлеуден бас­қа мақ­сатта пайдалана алмайды. Кре­дит­тердің жинақталуына қарай ол бұл төлем­ді ЖОО-ға банк арқылы аударатын болады», деді Білім және ғылым министрі Асхат Аймағамбетов. Осылайша, жаңа жүйе мемлекет жыл сайын стипендияға да, жоғары оқу орындарында оқуға да қаражатты тікелей білім алушыларға атаулы аудару арқылы бөлетін ақша қаражатының ашықтығын қамтамасыз етеді. Бұдан бөлек, жүйедегі тағы бір оң өзгеріс - басқа ЖОО-ға ауысқан студенттерге грантты сақтай отырып, стипендияны үздіксіз төлеу мүмкіндігі.",
    "journal":"Egemen Qazaqstan",
    "category":"Білім"
  },
    {
    "url":"",
    "title":"Құлпынайға 50 пайыз субсидия",
    "date":"20 Мамыр, 2021",
    "author":"Хамит ЕСАМАН",
    "abstract":"Бүгінде көктемгі дала жұмыстарына өңір диқандары белсене кірісуде. Бұл ретте Қордай ауданында жыл сайын егілетін дәнді-дақылдармен қатар, жемістің жаңа түрлерін өсіруге де көңіл бөлініп отыр.",
    "text":"Қазіргі кезде Сарыбұлақ ауылдық округінде орналасқан «Благовещенка» ЖШС құлпынайдың «Альбион» сұрпын отыр­ғызуды қолға алған. Құлпынайдың бұл ерек­ше сұрпының жидегі қатты әрі тәтті және хош иісті болып келеді. Жинағаннан ке­йін де тауарлық түрін жоғалтпай, сауда на­ры­ғына шығаруға өте ыңғайлы. Әрі бұл жеміс­тің көпшіліктің сұранысына ие екендігі де даусыз. Аталған серіктестіктің басшысы Өмірәлі Варшакидзе былтыр құлпынай көшеттерін 10 гектар алқапқа отырғызып, одан 5-6 тонна өнім алыпты. Биыл кәсіпкер тағы да 300 мың түп көшет сатып алып, егіс көлемін бірнеше гектар алқапқа дейін арттырған. Құлпынай өсірумен айналысатын шаруашылыққа бұл мақсатқа бүгінде мемлекет тарапынан қолдау көрсетіліп, 50 пайыз субсидия берілуде. «Мемлекет қолдауының нәтижесінде құлпынайдан мол өнім алуға барлық жағдай жасалған. Құлпынай өсіру табысы мол жұмыс. Ол жыл сайын өнім береді. Ең бастысы, барлық технологияны мұқият сақтаған жөн», дейді Өмірәлі Варшакидзе.",
    "journal":"Egemen Qazaqstan",
    "category":"Аймақтар"
  },
    {
    "url":"",
    "title":"Қандасқа қиянат емес пе бұл?",
    "date":"20 Мамыр, 2021",
    "author":"Egemen Qazaqstan",
    "abstract":"Біздің ата-бабамыз ғасырлар бойы Тәуелібай елін жайлаған. Қазақтар мыңғыртып мал өсірген Қызылқұмның ығында сол жердің қазығындай болып, Әйтеке бидің де сүйегі жатыр. Бұл жерлерде біз ес білгелі ешқандай өзбек бейіті де болған емес. Кеңес одағы құрамында болған Өзбекстанды мекендеген қазақтар өзбек ағайындардан ешқандай шетқақпай көрген жоқ. Олар өз бауырымыздай болғанын айтпасақ, сөздің атасы өледі. Науаи облысының Тамды, Үшқұдық, Кенимех, Нұрата аудандарын және Зарафшан қаласын жайлаған қазақтың қаймағы бұзылған жоқ. Осы елді мекендердің барлығында да қазақ мектептері болды. Облыс орталығы Науаи қаласындағы педагогика институтында қазақ тілі кафедрасы бүгінге дейін білім беріп келеді.",
    "text":"Жылқы мінезді халықпыз ғой, бәрібір атажұртты аңсай бердік. Ұлт­тық намыстың бойда ойнап, өз үйі­ріне тартатынын Қазақстан тәуел­сіз­дік алғаннан кейін атажұртқа көш басын бұрған жастарымыз көр­сет­ті. Қазақтың «Қартайған түйе ботасының со­ңы­нан ереді» дегені рас екен. Соны­мен, кіндік қанымыз тамған, бүкіл ба­ла­лық, жастық шақтарымыз өткен, қызмет істеген Өзбекстандағы Тәуе­лі­бай елімен қоштасып, Қостанай облы­сындағы Рудный қаласына өзім­нің отбасыммен (3 адам) және үлкен ұлым - Мақсат өзінің отбасымен (4 адам) бірге 2014 жылы 5 мамырда келіп, қоныс тептік. Атажұртқа келген соң, сергелдеңге түсе­мін деген ой әсте болған жоқ. Елбасының сындарлы саясатымен алыс-жақын шет елдердегі қазақ­тар­дың атамекенге оралуына мүм­кіндік жасау үшін қабылданған бағдарлама Өзбекстандағы қазақтардың көшіне де дем берген еді. Біздің атажұртқа кө­шіп келуімізге құқықтық негіз бол­ған Қазақстанның «Халықтың көші-қоны туралы» заңы болатын. Көшіп-қону айтуға оңай болғанымен, бір елден екінші елге қоныс аудару үшін ма­те­риал­дық қаражат талап етілетіні бел­­гілі. Сол үшін көші-қон заң­на­ма­­сына сәйкес, Қазақстан Үкі­ме­ті тара­пынан өңірлік қоныстану квотасына енгендерге және олардың отбасы мүшелеріне тұрақты тұрғылықты жеріне жету және мүлкін тасымалдау шығындарын өтеуді қамтитын қара­жат­тарын төлеу және қандас отба­сы мүшелеріне бір жолғы жәр­демақы төлеуі тиіс-ті. Бірақ бұл жеңілдіктерге тұрақты тұруға көшіп келген қазақтар қандас мәртебесін алғаннан кейін қол жеткізетіні көрсетілген еді. Аталған заңға сай сол кездері уақытша тір­кеу­де бір ай, тұрақты тіркеуге екі ай уақыт кететіні бекітілген. Ал ықтияр­хат­ты куәландырғанша тағы 45 күн белгіленген, осы мерзімдерден соң ық­тияр хатты алғаннан соң қандас мәр­тебесі берілетін еді. Ықтиярхат және қандас мәртебесін алғаннан соң, біз Қостанай облысы Жұ­мыспен қамтуды үйлестіру және әлеуметтік бағдарламалар басқар­ма­сын­дағы Көші-қон бөліміне бірнеше мәрте жүгініп, қандастарға заңда көр­­сетілген жеңілдіктерді төлеуін өтін­дік. Бірақ жергілікті атқару органы әлеуметтік жәрдемақылар үшін әлі қаржы бөлінбегенін, республика бюджетінен қаржы түскен жағдайда, бізге өздері хабарлайтынын айтып, шығарып салды. Сонымен, жаңа ортада күйбең тіршілігіміз басталып кетті. Балаларымыз Өзбекстанда алған ма­ман­дықтары бойынша жұмысқа тұру үшін Рудный қаласындағы елі­міздің бас өндіріс орны - Соко­лов-Сарыбай тау-кен байыту өндіріс­тік бірлестігіне жүгінгенде, олар ық­тиярхатпен жұ­мыс­қа қабыл­да­май­тындығын, жұ­мысқа тұру үшін Қазақстан азаматы болу шарт екендігін айтты. Қалада жұ­мыссыз отыра берудің қаншалықты қиын екенін айтып жатудың өзі артық. Сондықтан жұмысқа тұру үшін өн­діріс орнындағы талапты ескеріп, біз Қа­зақстан Республикасы азаматтығын қа­былдауға қажетті құжаттарды тап­сыр­дық. Азаматтық алған соң, Қос­танай облысы Жұмыспен қамту­ды үйлестіру және әлеуметтік бағ­дар­ла­малар басқармасы көші-қон бөлі­мінің мамандары «енді бізден квота сұрамаңыздар, себебі сіздер Қазақстан азаматы болдыңыздар, заң бойынша сіздерге енді ешқандай жеңілдіктер көрсетілмейді», деп мәлімдеді. Атажұртқа келе сала осындай ке­ре­ғар­­лық пен қиындыққа тап бол­дық. Қандастар үшін заңды түрде бе­кі­­тіл­ген жеңілдіктен құралақан қа­лып, бір тиын да ала алмадық. Бұл - бір. Тарихи Отанымда мені жеке өз ба­сыма қатысты тағы бір сынақ кү­тіп тұр екен. Мен бұрын КСРО Ішкі істер министрлігі және Өзбек­стан Рес­публикасы Ішкі істер министр­лі­гін­де 25 жылдан аса қызмет етіп, сол елдің арнайы заңнамаларына сәй­кес еңбек сіңірген жылдарым бо­йын­ша 2000 жылы зейнеткерлікке шы­­ғып, Өзбекстан Республикасы Ішкі істер министрлігі тағайындаған зейне­та­қыны алып келдім. Көш бас­талған алғашқы жылдары Қазақс­тан Республикасы Ішкі істер министрлігі қандастар арасындағы бұрынғы Өзбек­с­танның ішкі істер саласынан зей­нет­керлікке шығып, атажұртқа қо­ныс аударғандарға зейнетақыларын ешқандай кедергісіз төледі. Оған 24.12.1993 жылы Ашхабад қаласында Тә­уелсіз Мемлекеттер Достастығына мүше 11 елдің Президенттері қол қойған «Тәуелсіз Мемлекеттер Дос­тас­тығына қатысушы мемлекет­тер­­дің ішкі істер органдары қызмет­кер­лерін зейнетақымен қамтамасыз ету және мемлекеттік сақтандыру тәртібі туралы Келісім» құқықтық негіз болып са­налды. Ал 2011 жылдан бастап, бұрынғы Ішкі істер министрі Серік Бай­маған­бетов жоғарыда көрсетілген ха­лы­қа­ралық Келісім шарттарын бұр­ма­­лап, «ҚР ІІМ 22.10.2010 жылғы шы­ғарымы №12\/3-1434 қызметтік пай­далану үшін» деген құпиялық белгі­мен заңсыз нұсқауға қол қойып, сол арқылы Қазақстан Ішкі істер ми­нис­трлігі тарихи Отанына оралған бұ­рынғы ішкі істер қызметкерлеріне Өзбек­­станда тағайындалған зейнет­ақы­лары Қазақстан Республи­ка­сы­ның заңнамаларына сай емес деген уәж келтіріп, төленбесін деп бар­лық облыстық ішкі істер депар­та­мент­те­рі­нің зейнетақымен қамта­масыз ету бө­лімдеріне нұсқау берген. Қазақстанның Ішкі істер минис­тр­­лігі осындай жолмен маған Өз­бек­стан­да заңды түрде тағайын­далған зейнет­ақымды төлеуден бас тартып, менің әлеуметтік құқығымды және халықаралық келісім талаптарын өрескел бұзған еді. Бірақ менің бұзыл­ған құқығым Қостанай облысы Рудный қалалық сотының 2014 жыл 23 желтоқсандағы шешімімен қалпына кел­тіріліп, сот ІІМ-ін жол берілген қате­лікті жоюға міндеттеді. Ішкі істер министрлігі бірінші сатыдағы соттың шешімімен келіспей, апелляциялық және кассациялық шағым берді, алай­да Қостанай облыстық сотының аза­мат­тық және әкімшілік істер жө­ніндегі апелляциялық сот алқа­сының 2015 жылғы 4 ақпандағы қаулысымен және Қостанай облыстық сотының кассациялық сот алқасының 2015 жылғы 24 маусымдағы қаулысымен бі­рінші сатыдағы соттың шешімі заң­ды деп танылып, өзгеріссіз қал­ды­рылды. Бірақ сот актілерінің заңды күшіне енгеніне 1 жыл 6 ай өтіп кеткеніне қарамастан, Қазақстан Жоғарғы Соты ҚР АІЖК-ның 436-бап талаптарын бұзып, шағымдану мерзімін заңсыз қалпына келтіріп, 2016 жылдың 25 ма­мыр­дағы қаулысымен Рудный қа­ла­лық сотының 2014 жылғы 23 жел­тоқсандағы шешімін және Қос­танай облысы апелляциялық және де Қос­танай облысы кассациялық сот ал­қа­ларының қаулыларын өзгертіп, Ішкі істер министрлігінің өтінішін қа­на­ғат­тандырды. Қазақстан Республикасы Жоғарғы Сотының Азаматтық істер жөніндегі сот алқасының заңды күшіне енген сот шешімінің күшін жоюға ТМД Экономикалық Сотының 2015 жылғы 26 қарашадағы шешімі негіз болды. Ол бойынша зейнеткерлерге, яғни ішкі істер органдарының бұрынғы қызметкерлеріне, егер жаңа тұрақты тұратын мемлекетте оларға, осы мем­лекеттің заңнамасында көзделген осындай зейнетақыны тағайындау шарттарын сақтамауына байланыс­ты, еңбек сіңірген жылдары үшін зейнетақы төлеуден бас тартылса (қыз­метте болудың шекті жасына қол жеткізілмесе немесе еңбек сіңір­ген жыл­дары жеткіліксіз болса), еңбек сі­ңірген жылдары үшін зей­нет­ақы төлеуді, олардың бұрынғы тұр­ғы­лық­ты жеріндегі мемлекет жүзеге асыратыны айтылған болатын. Қазақстан Республикасы Жоғарғы Сотының Азаматтық істер жөніндегі сот алқасының бұл қаулысы да заңсыз болып есептеледі, өйткені Қазақстан Республикасы Жоғарғы Сотының 2003 жылғы 20 наурыздағы №2 Нор­ма­тивтік қаулысында, «Соттардың аза­маттық іс жүргізу заңнамасының кей­бір нормаларын қолдануы тура­лы» қаулысының 30-тармағында (2016 жылғы 20 мамырдағы №3 өзге­ріс­терімен бірге) былай делінген: «қадағалау сатысындағы соттың, бі­рін­ші немесе апелляциялық саты­да­ғы соттарда зерттелмеген, тарап ұсынған дәлел­­демелердің негізінде, заңды күші­не енген сот актісін өзгер­ту­ге не­месе жоюға құқығы жоқ деп көр­се­тілген. Егер тиісті негіздер бол­ған жағ­дай­лар­да, мұндай сот актісі жаңа­дан ашылған мән-жайлар бойынша қайта қаралуы көзделген». Заңды тағайындалған зейнетақыма қол жеткізу мақсатында мен Өзбек­стан Республикасы Ішкі істер министр­лі­гіне де жүгіндім. Бірақ ол елдің заң­на­маларына сәйкес, Өзбекстан Рес­публикасының аумағында тұрақты тұ­ру­ға рұқсаты бар немесе шетел аза­­ма­­­тының ықтиярхаты болған жағ­дай­да зейнетақы төленетіні жөнінде жауап алдым. Сонда заңды тағайын­дал­­ған зейнетақыма қол жеткізу үшін Өзбек­стан­ға қайта көшіп кетуім керек пе?! Қай мемлекетте болса да ішкі істер органдарының қызметкерлеріне қо­ғам­дық тәртіпті сақтау, қылмысты бол­дырмау және олардың алдын алу жүк­телетіні белгілі. Осы саладан зей­­нет­керлікке шығып, бүгінгі күні атамекенге қоныс аударып, сол еңбе­­гім­­нің зейнетін көре алмай отыр­ғаным жаныма батады. Атажұрт­ты құтты қо­ныс етеміз, қазақтың қарасын кө­бей­­теміз дегенде заңды тағайын­дал­­­­ған зейнетақымнан айырылып, өкі­­­ніп жүргенімді жасырмаймын. Әлеу­меттік құқығымды қорғаймын деп бар­маған жерім, баспаған тауым қал­­мады. Атажұртқа оралып, зейнеткерліктің бейнетін кешіп жүрген мен жалғыз емеспін. Қазақстанның әр шалғайында менің күйімді кешкен жандар бар. Біздің жағдайымызды естіп-біліп, атамекенге оралуға тәуекел жасай алмай отырған Өзбекстандағы ұлты қазақ әріптестеріміз Қазақстанның Ішкі істер министрлігінің мұндай әділет­сіздік пен заңсыздыққа барып отыр­ға­нына наразы. Өйткені Қазақ­стан Республикасының зейнетақы­мен қам­тамасыз ету заңна­масына сәйкес кәрі­лікке байланысты берілетін зей­нет­ақы төлемдеріне қол жеткізу үшін 63 жасқа толуды күтуіміз қаншалықты әділетті, қаншалықты заңды?! Талғат АХМЕТОВ Рудный қаласының тұрғыны",
    "journal":"Egemen Qazaqstan",
    "category":"Оқиға"
  },
  {
    "url":"",
    "title":"Кедейдің де кедейі",
    "date":"20 Мамыр, 2021",
    "author":"Айнаш ЕСАЛИ",
    "abstract":"Адам өзін өзі тонай ма? Қарапайым қисынмен түсіндірсеңіз де, тереңге тарт­сақ та, алдымен кісі өзін тонайды. Уақы­ты­мызды тонаймыз. Қала­тұ­ғын сай үшін, өлетұғын тай үшін денсау­лы­ғы­мыз­ды, көңіл күйімізді, иманымызды тонаймыз. Бірақ қанша тонасақ та тоймаймыз. Ара­мыз­да ақшасынан басқа дымы жоқ кедей­лер көбейіп барады. Бұлар - кедейдің де кедейі.",
    "text":"Кейбіреулердің кедейлігі соншалықты - ақшасынан басқа дымы жоқ», дегенді Сенека да айтқан. Осы кедейлік мәселесін 200 жылдан бері індете зерттеген елдер, өз тоқтамын айтқан ғалымдар да жеткі­лік­ті. Адам адам болғалы қоғамнан қалмай ілесіп келе жатқан байлық пен кедейліктің аражігін ажырату мәселесіне XVIII ғасырдан бастап XX ғасырдың бірінші жартысына дейін А.Смит, Д.Рикардо, Т.Мальтус, Г.Спенсер, Ж.Прудон, Э.Реклю, К.Маркс, Ч.Бут, С.Раунтри сынды ғұмырын арнаған оқымыстылар бар. Г.Спенсер сияқты ғалымдар кедейлікті тұлға дамуының қозғаушы күші ретінде бағаласа, Ф.Гидденс кедейлікті бір жағынан әлеуметтік прогресс серігі деп те біледі. Сонымен неге біз аяқ астынан кедейлік туралы ойлана қалдық? Өмірдің өзінен алынған оқиғаларды айтпағанда, жуырда көзіміз түскен мына жайт бізге маза бермеді. Аяқ астынан адамның ақылына сыймайтын өте көп ақшаны лотерея арқылы ұтып алған бір бейбақ аштан өлген көрінеді. Бірден ойымызға осыған ұқсас оқиғалар сап ете қалды. Ертеректе, Мәскеуде қайыршы кемпір қайтыс болғанда, дорбасынан шіріген 7 мың рубль шыққанын талай БАҚ жарыса жазғаны есімізге түсті. Бұл сома - ол заман үшін көп ақша. Сол сияқты Ақтөбедегі «Букинист» дүкенін ұзақ жыл басқарған шал істі болғанда, үйінен 100 мың сом табылған, бұл сома да енді өте қомақты. Ал енді оның өзі де, үй іші де еш киім ауыстырмай, өте нашар өмір сүргенін қалай түсіндіруге болады? «Менің де В. деген алпыстардағы көршім жалғыз тұрды. Әке-шешеден қалған пәтері және өзі алған пәтері мен екі саяжайы да бар. Қайыршының күйін кешті, көршілер аяп тамақ беріп тұрдық. Оған «ана артық пәтер, саяжайларыңды сатып, адам сияқты жақсы өмір сүрсеңші» деп бәрі айтты. Тыңдамайды ғой, кімге қалдырайын деп жүргенін?!», дейді бір досымыз. Болған үстіне бола берсе дейтін тойым­сыздық пен ашкөздік әуелден кей адамдар­дың қанына сіңіп кеткен, қай қоғамда да осының дәлелі бар. Ал жиған-терген байлығын өзіне жұмсамайтын жандардікі - нағыз дерт. Адамдардың миындағы кедейлікті түсін­дірмек болған кейбір әріптестеріміз 2001 жылы «Бингодан» 25 млн рубль ұтып алған оқиғаның немен аяқталғанын төмендегідей баян­дайды. «Аспаннан жауған ақша» бұларға да бақыт әкелмеген. Оған дейін қала шетінде, ескі пәтерде екі баламен өмір сүріп жатқан жаңа миллионерлер бақандай 25 млн сом қолдарына түскенде не істеген? Алдымен, әрине, бөріктерін аспанға атып қуанады. Күнде дастарқан, күнде той, бұл қуанышты атап өту тіпті бірнеше жылға созылған. Жомарт миллионерлер қуанғандары соншалықты, ешкімге есігін жаппаған, талай дос-жаранға оңды-солды көмектескендей де болған. Дегенмен ақшаның түбі көрініп келе жатқанын сезген ерлі-зайыптылар ең болмаса қалған қаражатқа дұрыс пәтер, екі ұлға көлік алмақ болады. Бұл әрекеттері оңғарылып, жақсы аудандағы жаңа пәтерге өздері ғана емес, күндегі ырду-дырду, ішімдік пен айғай-шу қоса көшіп келді. Көршілерінің айтуынша, ешқашан жиналмаған элиталық баспана 2-3 айда кір-қоқысқа толып, тозып кетеді. Осындай «көңілді» күндерде үйден өрт шығып, онсыз да берекесі жоқ байлық бір күнде күлге айналады. Денсаулығына қарамаған әйелі бұл оқиғадан кейін көп ұзамай көз жұмса, ері екі ұлымен өлмелі кемпір-шалдың қолына көшіп барып, қалған өмірлерінде пәтерлерін жалға берумен күн көріп жатқан жағдайы бар-мыс. Кедейлік мәселесін зерттеуде үлесін қосқан экономистер мен әлеуметтанушылар да аз емес. Т.Мальтустың көзқарасы бо­йынша, мемлекеттік көмек жүйесі осындай адамдардың санын тек қана арттырады, бұл процесс аштық, әртүрлі ауру, соғыс сияқты тиімді «көмекшілер» арқылы реттеліп отыр­мақ. Бұл тағдырдың сыйы ма, сынағы ма? Міне, осылай, бір адамдар қиыншылыққа мойымай, жоқтан бар жасайтын болса, келесілері ен байлықты әп-сәтте күлге айналдыра салады. Сондықтан кедейліктің нақты өлшемдерін анықтау мүмкін емес. Кедейліктің ең ауыр түрі - қайыршылық. Әсіресе, санадағы қайыршылық.",
    "journal":"Egemen Qazaqstan",
    "category":"Қоғам"
  },
    {
    "url":"",
    "title":"130 млрд теңгеден астам қаражат төленді",
    "date":"20 Мамыр, 2021",
    "author":"Egemen Qazaqstan",
    "abstract":"2021 жылғы қаңтар-сәуір айлары аралығында республикалық бюджеттен мүгедектігі бойынша мемлекеттік әлеуметтік жәрдемақы төлеуге 102,8 млрд теңге, асыраушысынан айырылу жағдайына 27,4 млрд теңге бағытталды.",
    "text":"2021 жылғы 1 мамырдағы жағдай бойынша мүгедектігі бойынша мемле­кеттік әлеуметтік жәрдемақы алушы­лар­дың саны 525,1 мың адамды, асы­раушысынан айырылу жағдайы бойынша 169,6 мың адамды құрайды. Мүгедектігі бойынша мемлекеттік әлеуметтік жәрдемақылардың мөл­ше­рі мүгедектіктің тобына және себе­біне, сондай-ақ тиісті қаржы жылына арналған «Республикалық бюджет туралы» заңда белгіленетін ең төмен күнкөріс деңгейінің шамасына байланысты болады. Асыраушысынан айырылу жағ­да­йы бойынша мемлекеттік әлеу­меттік жәрдемақылардың мөл­ше­рі қайтыс болған (қаза тапқан) асырау­шысының асырауындағы адам­дардың санына, сондай-ақ тиісті қаржы жылына арналған «Рес­пуб­ли­калық бюджет туралы» заңда бел­гі­ленетін ең төмен күнкөріс деңгейінің шамасына байланысты болады. 2021 жылғы 1 мамырдағы жағдай бойынша мүгедектігі бойынша мем­ле­кеттік әлеуметтік жәрде­ма­қы­ның орташа мөлшері 49 150 теңгені, асы­раушыдан айырылу жағдайы бойын­ша мемлекеттік әлеуметтік жәр­де­ма­қы­ның орташа мөлшері 40 653 теңгені құ­рады.",
    "journal":"Egemen Qazaqstan",
    "category":"Экономика"
  },
    {
    "url":"",
    "title":"Үш ауысымды мектеп мәселесі өзекті",
    "date":"20 Мамыр, 2021",
    "author":"Баян ҚУАНДЫҚҚЫЗЫ",
    "abstract":"Ақтөбе қаласындағы үш ауысыммен оқытылатын № 12, 53, 60, 63, 64, 68 орта мектептері ғимараттарының жанына жапсарлас құрылыс салуға облыстық бюджеттен қаржы бөлініп, жобалау жұмыстары басталды. Соған қарамастан алдағы үш айда қосымша ғимараттар құрылыстары аяқталмауы себепті №12, №60, №64 мектептері үш ауысымдағы оқуды жалғастыра береді. Ал Шалқар, Темір, Қарғалы аудандарында үш ауысымды үш мектептің жүктелімін азайту үшін жаңа мектептер құрылысы басталды.",
    "text":"Бүгінде өңірдегі 405 мектеп ғима­ра­ты­ның жартысынан көбі жарты ғасыр бұрын салынған. Соның ішінде 1950-1990 жылдар аралығында салынған 255 мектеп, 1951 жылға дейін тұрғызылған 19 мектеп бар. Бұлардың басым көпшілігі ең алыс ауылдарда орналасқан ескі мектептер. Кезінде ата-әжелері білім алып, қазіргі уақытта немере-шөберелері оқып жатқан осы оқу орындарының көбі, бір қабатты, іші тар, кірпіштері көнеріп, тек қабырға-терезелері жаңартылғаны болмаса, жаңа заманның игілігі келмеген білім ошақтары. Олардың ішінде қамыс, саман, шикі кірпіштен тұрғызылған, іргетастары әбден шөккен 6 мектеп бар. Биылғы жылдың есебінде облыста төрт апатты мектеп тіркелген. Олардың ең алдында Мұғалжар ауданының Құм­­жарған, Қобда ауданының Тері­сақ­қан, Әйтеке би ауданының Ком­со­мол, Шалқар ауданының Бозой орта мектептері күрделі жөндеуді күтіп тұр. Өткен жылы Шалқар ауданындағы Бозой орта мектебінің қабырғалары жа­ры­лып, арасынан саңылау түскенде қыс ішінде осы мектептің мұғалімдері ең бірінші болып дабыл қақты. Өңірдегі ғасырға жуық тарихы бар ескі білім ошақтарының міз бақпай тұрғанына қарамастан, 1997 жылы ғана салынған Бозой мектебінің қабырғасының тесіліп жатқаны мүлде түсініксіз. Мектептің өте апатты жағдайға жеткені туралы тұр­ғындардан арыз түскен бойы жөн­деу жұмыстары үшін өткен жылдың бюджетінен қаржы қарастырылып, жобалық-сметалық құжаттары дайындалып болғанда, жөндеу жұмыстарына жауапты мердігер жөндеуге жатпайды деп жұмыстан бас тартты. Іргетасынан бастап сөгіліп жатқан ғимаратты қан­ша жерден жөндеп-жамаса да, 500-ден астам оқушының өміріне қауіп төне­тін­дігі ашық айтылған соң 2 мыңға жуық тұрғыны бар шалғай елді мекенде жаңа мектеп салынатын болды. Шалқар ауда­нының ең шалғай нүктесіндегі ауыл­дың мұғалімдері мектеп төбесі құлап, балалардың үстін басып тастай ма деген қорқынышпен биылғы қысты өткерді. Биылғы қаңтарда бекітілген 2020-2021 жылға арналған облыстық бюджетте 13 мектеп құрылысы қарастырылған. Оның қатарына «сақалды мектеп» жобалары да кірді. Бұл дегеніңіз, 2018 жылдан бері жыл сайын жоспарланып келе жатса да, салынбай қағаз кү­йін­де қалған құрылыстар. Олардың қата­рында Байғанин ауданындағы Жаңатаң, Бұлақтыкөл орта мектептері, Мұғалжар ауданындағы Құмжарған, Темір ауданындағы Шұбарши орта мек­тебі, Шалқар қаласындағы 320 орын­дық мектеп, Қарашоқат орта мекте­бі, Қарғалы ауданындағы Бадамша орта мектебі, Ақтөбе қаласындағы «Шилісай-1», Нұр-Ақтөбе тұрғын үй ала­бын­­­дағы №4 шағын аудандағы 1 мың орын­дық жаңа мектеп кірген. Өткен жылдың желтоқсанында Есеп комитеті Ақтөбе қаласындағы «Шилісай-1» және Нұр-Ақтөбе алабындағы жаңа шағын аудан­да салынатын екі мектептің 2 млрд теңгеден астам қаржысына сұрау салып дабыл қақты. Мұнымен бірге Есеп комитеті Ақтөбе облыстық прокуратурасы бюджеттік бағдарламалардың орындалуына байланысты 70 қылмыстық істі жауып тастады деп дабыл қақты. Алайда осы кезге дейін облыстық проку­ра­тураның Есеп комитетінің тексеру қоры­тындысына қандай жауап бергені белгісіз. Биыл Ақтөбе облысында жалпы бюджеті 4,4 млрд теңгені құрайтын 13 мектептің құрылысы басталмақ. Оның ішінде типтік үлгіде жобаланған тоғыз мектеп бюджет қаржысымен салын­са, қал­ған үшеуі жеке қаржының есебі­нен бой көтереді. Bi-Group компания­сы Мәртөк ауданы Кеңсахара елді мекенінде 100 орындық құрастырмалы-модульды мектеп құрылысын бастайды. Мұның бюджеті - 734 млн теңге. Білім және ғылым министрлігі елі­міз­де тұңғыш рет модульды құрастыр­ма­лы мектептер құрылысы басталатынын, оның жарқын үлгілерін Ресей, АҚШ, Финляндия, Әзербайжаннан көруге болатынын мәлімдеді. Бала саны 100-ден аспайтын мектептер үшін өте ыңғайлы құрастырмалы құрылыстың артықшылығы, қандай да бір елді мекен жабылар болса, модульды жинап алып, басқа елді мекенге көшіріп тез орнатуға болады. Қазақстанның қысы ызғарлы, азынаған желі көп қатаң климаттық жағдайында модульды мектеп құрылысы қалай болады деген күдік те жоқ емес. Қысқасы, биыл мектеп құрылысындағы жаңашылдық деп жарнамаланған модульды мектептердің бірі Ақтөбе облысында Мәртөк ауданының Кеңсахара елді мекенінде салынатыны анық болды. Мұнымен бір кезде Мұғалжар ауданы Ембі қаласында 660 млн теңгеге типтік үлгідегі 320 орындық мектеп құрылысы басталмақ. Облыстық мәслихат депутаттары Bi-Group жоспарлаған 100 орындық мектеп пен 320 орындық мектеп шығындарының айырмашылық себебін түсіндіруді сұрады. Bi-Group Кеңсахара мектебіне сапалы құрылыс материалдарын пайдаланып қана қоймай, мектеп ішін заманауи жабдықтаумен, құрастырмалы модульдық мектепті басқа мекенге көшіруге де ыңғайлылығымен түсіндіріп отыр. Қазіргі уақытта бала саны аз, көгілдір отынмен қамтамасыз етілмеген жырақтағы елді мекендер тұр­ғындарының жаппай көшіп кетпеуі үшін бала­лары оқитын жылы да шағын мектеп, сапалы және жылдамдығы жоғары Интернет байланысы керек. Аймақтарда мектеп құрылыстарында ортақ өлшемдер сақтала бермейді. Мәселен, Білім және ғылым министрі бекіткен стандарттар бойынша типтік үлгідегі мектептің әр шаршы метріне 312 мың теңге жұмсалады. Алайда құры­лыс­тарды жобалауда осы өлшемнің қан­шалықты сақталатынын облыстық қаржы басқармасының басшысы Нұр­лыбек Өнербаевтан сұрағанбыз. Оның айтуынша, мектеп құрылысында ортақ өлшем жоқ, әр мектеп әртүрлі баға­ла­нады деп жауап берген. Дегенмен де, мектеп құрылысының әр шаршы метріне 312 мың теңге жұмсалуы тиіс деп БҒМ бекіткен нормативтің сақ­тал­майтындығын 100 орындық мек­теп бюджеті 420 орындық мектеп құ­ры­лысынан бірнеше есе асып түсуі­нен де көрінеді. Әлеуметтік нысандар құ­ры­лысына жауапты бюджеттік бағ­дар­­ламалар операторлары салынатын ны­­санның жалпы ауданы мен оның әр шаршы метріне жұмсалған шығынды бюджет жобасында көрсетпейді. Білім және ғылым министрлігі өткен жылы еліміз бойынша мектеп құры­лы­сына бөлінген 87 млрд теңгенің 18,5 млрд-ы игерілмей қалғанын немесе басқа мақсаттарға жұмсалып кеткенін жария­лады. Биыл елімізде мектептер құры­лысына 97 млрд теңге бөлінді. Соның ішінде Ақтөбе облысында биыл 13 мектеп, 2022 жылы - 17, 2023 жылы -13, 2024 жылы - 3, 2025 жылы 4 мектеп салы­натыны жоспарға енгізілді. Биылғы жылдың өзгешелігі, ендігі жерде мектеп құрылыстары тұрғылықты жердегі бала санына байланысты жоспарланып, қай жерге қандай мектеп салуды жергілікті әкімдіктер шешетін болды. Сонымен қатар барлық деңгейдегі депутаттар мектеп құрылыстарын бақылауда ұстамақ. Оқушыларға обал болды Ал 2021-2025 жылдарған арналған облыстық бюджеттің шығыс бөлігінің тең жартысын білім саласы құраса, бұл жерде де заң бұзушылықтар көп кез­де­седі. Nur Otan партиясы жанындағы Білім және ғылымды дамыту жөніндегі өңір­лік қоғамдық кеңесінде білім сала­сын­дағы сапаны қамтамасыз ету депар­таменті басшысы Бұлбұл Күзем­баева облыстағы 86 мектепке жүргізген тек­­серіс қорытындысын жариялады. 2020 жылы жүргізілген тексерісте 207 заң ­­бұзу­шылық анықталып, соның ішін­де 171 заң бұзушылық тікелей оқу процесін ұйымдастыру мен 36-сы ма­териалдық-техникалық базаның нашар­лығын көр­сет­ті. Көпшілігінде пән­дік кабинеттер болмаған, мектеп шеберханалары, әскери дайындық кабинеті жасақталмаған, спорт залы, асхана жоқ, денсаулық ұйымымен шарт жасалмаған. 25 мектеп пен бір колледж­де сабақ беретін пәніне біліктілігі сәйкес келмейтін 82 педагог анықталған. Рес­пуб­­ликада оқушылары халықаралық олим­пиадаларда топ жарып, сапалы біліммен ерекшеленетін Ақтөбе облысы оқушыларының білім деңгейінің соңғы жылдары төмендеп кеткені туралы аз айтылып жүрген жоқ. Оқушылардың білім жетістіктерін бағалайтын PISA Халықаралық зерттеу 2019 жылы 4, 9, 11-сынып оқушылары арасында математика мен жаратылыстану пәндері бойынша жүргізген тест тапсырмалары негізінде Ақтөбе облысындағы мектеп оқушыларының білім деңгейінің төмендігін көрсетті. Атап айтқанда, 14 облыс пен Нұр-Сұлтан және Алматы қаласы мектептері бойынша Ақтөбе облысының мектеп оқушылары оқу сауаттылығынан 9-шы, математикадан 9-шы, жаратылыстанудан 11-орында тұр. Соның ішінде қала мектептері ауыл мектептеріне қарағанда математикадан төмен нәтиже көрсеткен. Білім сапасының нашарлау себебін педагогтер жаңартылған білім бағдарламасының енгізілуінен көреді. Оқушылар жаңа рейтингтік бағалауға да, жаңа оқу бағ­дарламасына да үйренісе алмай жатыр деген жауапты естідік. Ал шындық бас­қаша. Білім деңгейінің төмендеуі, әсіресе математика, физика, химия, жаратылыстану пәндері бойынша анық байқалды. Бұған кім кінәлі? Мұғалімдер мен оқушылардың жаңартылған білім бағдарламасына үйрене алмағандығы ма, мұғалімдердің білім деңгейлерінің төмендегені ме немесе мұғалімдерді жұмысқа қабылдаудағы жемқорлықтың салдары ма? Әлі күнге дейін өңірдегі 405 мектептің барлығын жылдамдығы жоғары Интернетпен қамтамасыз ете алмай отырғаны тағы бір шындық. Осындайда 700 миллионға 100 орындық мектеп салғанша, алыс ауылдарға жыл­дамдығы жоғары Интернет орнатпай ма деген ой келеді. Өйткені дарынды балаға сауатсыз мұғалімнен дәріс тың­дағаннан гөрі Интернеттегі сапалы курс­тар­дан өз бетінше оқыған әлдеқайда пайдалы. Міне, кезекті оқу жылының аяқ­тал­уына да санаулы күндер қалды. Жаз бойы зерделейтін, зерттейтін тақы­рып­тың негізі білім сапасын арттыру мәселесі болуы тиіс. Балалардың білім деңгейін көтеру үшін не істейміз? Биыл­ғы­дай репетиторлық орталықтарды жаға­­лаймыз ба, әлде барлық айыпты пан­демияға артып қана өз-өзімізді алдар­қатуды жалғастыра береміз бе? Әлемде білім мен инновацияда түбе­гей­лі төң­керістер болып жатқан елдер көшіне ілесу үшін не істеу керек? Оқу тоқсаны аяқталса да, осы мәселелер түбегейлі зерт­теуді талап етеді. Өйткені білім сала­­сына құйылған қаржының есебі көп болса да, қайтарымы аз болып тұр. Шындығы сол, білім саласына, соның ішінде Ақтөбе облысындағы жеке­мен­шік мектептерге құйылған қар­жының қайтарымын ешкім сұрап жатқан жоқ.",
    "journal":"Egemen Qazaqstan",
    "category":"Білім"
  },
  {
    "url":"",
    "title":"«Елорда жастары» баспанамен жарылқайды",
    "date":"20 Мамыр, 2021",
    "author":"Абай АЙМАҒАМБЕТ",
    "abstract":"Нұр-Сұлтан қаласында жұмыс істейтін жастар үшін жаңа тұрғын үй бағдарламасы іске қосылмақ. Аталған бағдарлама аясында жастар баспаналы болу үшін 13 млн теңгеге дейін займ ала алады.",
    "text":"Қала әкімі Алтай Көлгіновтің айтуынша, «Елорда жастары» бағдарламасының тұжы­рым­да­масы былтыр ерікті­лермен және жас­тар ұйымдарының өкіл­де­рі­мен кездесуде әзірленген. - Мемлекет басшысының тап­сырмасы бойынша қолға алын­ған «Елорда жастары» бағдар­ла­масының басты бағыты - тұрғын үй мәселесін шешу. Биыл елор­да­мыздың жас мамандарына әлеу­­меттік жеңілдетілген несие ұсы­­­натын арнайы тұрғын үй бағ­­­дарламасын іске қосуды жос­парлап отырмыз. Аталған бағ­дарламаға 36 жасқа дейінгі жас­т­ар (жолдасының\/жұбайының жасы әсер етпейді) қатыса алады. Бағдарлама қатысушысы бір жылдан кем емес уақытта қаланың тұрғын үй есебінде тұрған болуы және басында жекеменшік үйі болмауы керек, - дейді әкім. Бұл ретте ресми жұмыс өтілі 1 жыл болуы керек. Аталған бағ­дар­ламаның қатысушысы жыл­дық жеңілдетілген 5 пайыз­дық ставкамен үй сатып алу үшін 13 млн теңгеге дейін займ ала алады. Қала басшысы сонымен қа­тар Елбасы бастамасымен қол­­ға алынған жұмыс істей­тін жас­тарды қолдауға бағыт­тал­ған арендалық тұр­ғын үй бағ­дар­ламасының да жалғаса­ты­нын айтты. Жыл соңына дейін арен­далық тұрғын үй бойынша мың­нан астам жас баспанаға қол жет­к­і­зеді деген жоспар бар. - Тоқталғым келетін екінші ба­ғыт - мүмкіндігі шектеулі адам­­д­ар үшін жағдай жасау жос­­­пары. Қалада бірқатар әлеу­мет­тік жобалар жүзеге асып жатыр. Соның ішінде «Кедергісіз ке­ле­шек» деген жоба да бар. Аталған жоба аясында 12 бейімдеу секциясы ашылды. Рес­публикалық клиникаларға кво­та бөлініп, мүгедектер арбасы сыйға тартылды. Сонымен қатар қалада бірқатар әлеуметтік нысандар бой көтереді: сауықтыру орта­лықтары, көру қабілеті бұ­зылған балаларға арналған ба­ла­бақша, паралимпиялық жат­­тығу орталығымен бірлесіп мүм­­­кіндігі шектеулі жандарға ар­нал­ған спорт кешенін саламыз және тағы да басқа жобалар бар. Мысалы, былтыр Тұңғыш Пре­зи­дент қоры және «Самұрық-Қазына» қолдауымен қалалық №1 балалар ауруханасының базасында «Қамқорлық» сауық­тыру орталығы ашылды. Сондай-ақ церебралды сал ауруы, аутизм, Даун синдромына шал­дық­қан ба­лаларды емдеумен, сауық­тырумен айналысатын сауық­ты­ру орталықтары да есігін ашты, - дейді шаһар басшысы. Нұр-Сұлтан қаласында қолға алынғалы отырған бағдарламаға жастардың көптеп қатысары қа­зірден белгілі. Жастардың қала­сына айналып келе жатқан елордада пәтерге мұқтаж жандар саны көп. Жиырма жылда қала тұрғындарының саны 3 есе көбейіп, 1 200 000 адамға жеткен. - Бағдарламаны дайындау барысында карантинге дейін 14-15 мәрте оффлайн кездесу ұйымдастырылды. Сондай-ақ әлеуметтік желілер арқылы қала тұрғындарынан түрлі ұсыныс, өтініштер келіп түсті. Оларды да ес­кердік. Жоба сол ұсыныстар мен идеялар негізінде әзірленді. Келіп түскен ұсыныстардың ба­сым бөлігінде жас мөлшерін ұл­ғай­ту сұралған. Соған сай жас­ты 29-дан 36-ға дейін ұзарттық, - дейді Нұр-Сұлтан қаласы Жастар саясаты басқармасының басшысы Қайрат Қамбаров. Мұндай жеңілдікке қара­мас­тан ипотека тек тұрақты жұмыс істейтін, қалада тіркеуде тұрға­ны­на кемі 1 жыл толған, кемі бір жылдық жұмыс өтілі бар, ба­сын­да баспанасы жоқ жастарға бе­рі­леді. - Жастардың көбінде жалақы көп емес. Сондықтан күнкөріс мөлшеріне орай, айлық жалақысы 133 мың теңгеден аспауы керек деген ереже бекітіп отырмыз. Мәсе­лен, жалақыңызды 250-300 мың теңге көлемінде деп алсақ, соны жұбайыңызға, бала-шағыңызға бөлгенде 133 мың теңгеден аспауы қажет. Егер одан асып кететін болса онда ол адам басқа бағдарламаларға қа­ты­са алады ғой. Бағдарламаға денсаулық сақтау, спорт, білім беру, мәдениет, БАҚ саласының өкілдері, ЖОО және ғылыми инс­титут қызметкерлері, қала­мыз­дың коммуналдық кәсіпорын қыз­меткерлері қатыса алады, - дейді Қайрат Қамбаров. Алғашқы кезекте 150, егер сұраныс жақсы болып жатса жыл соңына дейін тағы 600 пәтер ұсынылмақ. Банк ұсынған 13 млн теңгеге дейінгі ипотеканы 20 жыл ішінде төлеп біту қажет. Бастапқы жарна - 10 пайыз. Басқарма басшысының айтуынша, 13 млн теңге қатып қалған сома емес. Бұл ретте қатысушы өзі жинаған қаражатты сол 13 млн-ға қосу арқылы қалаған баға­дағы пәтерін рәсімдей алады. Қатысушы жаңадан салынған пәтер­лерді де, ескі пәтерлерді де таң­дауға құқылы. Шекті сома ретінде неліктен 13 млн теңге таңдап алынды? «Отбасы банк» орталық филиалының директоры Жан­сұЛтан Матайдың айтуынша, шек­ті сома шаршы метр бағасына бай­ланысты есептелген. - Бағдарлама дайындалған кезде бір бөлмелі пәтер шаршы метрінің нарықтық құны бірінші және екінші нарықта 280-320 мың теңге аралығында болды. Есептей келе 13 млн теңге шықты. Егер бағдарлама аясында 13 млн теңгеге ипотека ресімделсе, алғашқы жарна ретінде 10 пайызы төленсе, онда ай сайынғы төлемі 101 мың теңге болады. Пәтердің ай сайынғы арендасы орташа есеппен 100 мың теңге екенін ескере келе осындай баға шығып отыр, - деді Жансұлтан Матай брифингте. Қазір Нұр-Сұлтан қаласында 47 мыңға жуық адам пәтер кезе­гінде тұрса, соның 6 мың­нан астамы жастар. Дәл осындай жоба үш жылдан бері Алматы қаласында жүзеге асып келеді. «Алматы жастары» аясында 2020 жылы да бірнеше мыңдаған жас жеке баспанасын алған еді. Атал­ған бағдарлама аясын­да биыл 9 741 өтініш түсіп, со­ның 3 828-і бағ­дар­лама талабына сай бол­ма­ған­дықтан кері қай­та­рыл­ған.",
    "journal":"Egemen Qazaqstan",
    "category":"Елорда"
  },
    {
    "url":"",
    "title":"Екпе салдыру екпін алмай тұр",
    "date":"20 Мамыр, 2021",
    "author":"Орынбек ӨТЕМҰРАТ",
    "abstract":"Елімізде біраздан бері жүргізіліп жатқан жаппай вакциналау індетпен күресті ілгерілеткені анық. 19 мамырда Қазақстанда вакцина салдыртқандардың саны 1 898 604 адамға жетті. дегенмен вакциналаудың қарқыны айтарлықтай күшейер емес. Бұдан көпшіліктің көңілінде әлі де күмән мен күдік бар екені көрінеді. Сондықтан вакцинаға қатысты мәліметтер нақты, әрі ашық түрде жарияланып отыруы тиіс. Осы ретте Денсаулық сақтау министрлігінің өкілдерді Орталық коммуникациялар қызметі алаңында журналистердің сұрағына қарай жан-жақты мағлұмат берді.",
    "text":"19 мамырдағы мәлімет бойынша 36 617 адам коронавирус инфекциясынан емделіп жатыр. Олардың ішінде 13 452 науқас стационарда, 23 165 науқас амбулаториялық деңгейде ем қабылдауда. Індетке шалдық­қан­дардың арасында 761 адам­ның жағ­да­йы ауыр, 185 науқастың жағ­дайы өте ауыр, 110 науқас ӨЖЖ аппаратында жатыр. Вакцина салдыртқандардың жалпы саны 1 898 604 адам болса, оның ішінде 802 090 адам вакцинаның екінші компонентін алған. Осы ретте Денсаулық сақтау бірінші вице-министрі Марат Шоранов вакциналау қарқыны бәсеңдегенін растады. - Сәуір айында вакциналау қар­қы­ны тәулігіне 100 мыңнан асты. Бү­гінгі таңда бір күнде вакцина алған адам­дардың саны 30 мың мен 60 мың аралығында болып жатыр. Бірақ бірінші кезектегі міндет - халықты вакциналау мүмкіндігін қамтамасыз ету. Қазір вакциналау кезіндегі халықтың белсен­ділігі төмендеп жатқанын кө­ріп отырмыз. Бұл, ең алдымен, мамыр айындағы мереке күндерінің көп бол­ғанымен байланысты шығар. Біз халықтың күмәні сейіліп, осынау ел үшін аса маңызды шараға белсенді қатысады деп үміттенеміз, - деді М.Шоранов Сонымен қатар ол вакцина салдыр­ған­дардың ішінде созылмалы ауруы бар нау­қастар мен 65 жастан асқан адам­дардың үлесі қанша екенін атап өтті. - Қазір диспансерлік науқастар тобына жататын адамдардың ішінде созылмалы ауруы бар науқастардың 4%-ға жуығы вакцина алды. Министр­лік өңірлердегі ахуалды бақылай отырып, алдағы уақытта вакцина алу­ға қарсы медициналық көрсетілім бол­­маған жағдайда созылмалы аур­уы барларды да вакцина салдыруға ша­қы­руды жоспарлауда. Сондай-ақ 250 мың­нан аса жасы 65 жастан асқан адам вакцина салдырды, - деді вице-министр. Жалпы, ел арасында коронавирусқа байланысты неше түрлі алыпқашпа әңгі­менің тарағаны белгілі. Соның бірін М.Шоранов жоққа шығарып, аме­ри­калық ғалымдардың Қазақстанда ін­деттен 80 мың адам қайтыс болды деген дерегі асыра көрсетілгенін айтты. - Шынымен де Медициналық көрсетілімдер және бағалау институты (АҚШ) ғалымдарының өлім-жітім туралы хабарламасы болды. Олар коронавирус пандемиясы кезеңінде қосылған өлім-жітімдер бойынша гипотезаға тестілеу жүр­гіз­ген. Ғалымдар өздерінің жұ­мысында мә­ліметтерді өңдеудің түрлі әдістерін қолданатынын, деректер негізінде «тео­риялық гипотеза» түзетінін түсі­неміз. Алайда бүгінде оны тексеру мүм­кін емес. Ең алдымен аталған институттан Қазақстанға да, Денсаулық сақтау министрлігіне де сауал келіп түспегенін атап өткім келеді. Толықтай алғанда, зерттеудің бүкіл әлем осы проблемамен бетпе-бет келгені туралы айтқанымен келісуге болады және қосылған өлім-жітім біздің елге ғана емес, барлық тіпті дамыған мемлекеттерге де тән. Аталған зерттеудегі елімізде бір жылдың ішінде шамамен 80 мың өлім-жітім қосылды делінген дерек тым асыра көрсетілген. Біздің мә­лімет­терге сәйкес, өткен жылы шамамен 28 200 жағдай тіркелді, - деді М.Шоранов. Бұл ретте Денсаулық сақтау вице-министрі Ажар Ғиният өткен жылы коронавирус инфекциясынан болған өлім-жітімге қатысты нақты деректі атап көрсетті. - Осы жылдың наурызының соңы­на дейін жыл сайын өңірлерден келіп түсе­тін жылдық есептердің, сонымен қатар Ұлттық статистика бюросының қоры­­тын­дысы бойынша өлім туралы куә­лік­ті азаматтардың хал-акті­ле­ріне кеш тіркеудің барлық жағдайы еске­ріл­ді. Министрлік Ұлттық статис­ти­ка бюро­сымен бірге барлық ста­тистикалық дерек­ті салыстырып тек­серіп шықты. Өткен жылы коро­навирус инфекция­сынан өлім-жітім­ге қатысты нақты дерек 4 729 адам­ды құрайды. Оның ішінде коронавирус инфекциясынан қайтыс болғаны анық, біріздендірілгені - 1 783 адам, ал індеттен көз жұмғаны нақтыланбағаны - 2 946 адам, - деді А.Ғиният. Вакцинаға деген халықтың күдігін күшейтетін бірден-бір жайт - вакцина алған адамдардың коронавирус­пен ауырып қалуы. Бұған қатысты Ден­сау­лық сақтау министрлігі Сани­тар­­лық-эпидемиологиялық бақы­лау ко­митетінің төрағасы Айжан Есма­ғам­бетова түсініктеме берді. - Біз вакциналаудың бірінші ком­по­нентінен кейін де, екіншісінен кейін де сырқаттану жағдайларына міндетті түрде мониторинг жүргіземіз. Жалпы, еліміз бойынша бірінші компоненттен кейін аурудың 541 жағдайы тіркелді. Екінші компоненттен кейін 104 жағдай болды. Әдетте, бұл адамдардың бар­лы­ғы инкубация кезеңінде, яғни 14 күннің ішінде ауырған. Бұдан адам­дар­дың вакцина салдырмай тұрып ауру жұқтырғаны көрінеді, - деді А.Есмағамбетова. Сонымен қатар вакциналаудың аралығы, кейбір вакцина түрінің жетіс­пеушілігі сияқты мәселелер жиі қоз­ғалады. Брифинг барысында Алма­ты­да отандық вакцинаның жетіс­пей жатқаны сөз болды. Бұл сауалға жауап берген А.Есмағамбетова QazVac вакцинасы әлі қолжетімді екенін алға тартты. Оның айтуынша, отандық QazVac вакцинасының 50 мың дозасы бүкіл ел бойынша үлестірілді. Бұл 25 мың адам­ға есептелген. Алматыға 6 мың доза жеткізілді, яғни 3 мың адамға есеп­телген. Соңғы мәліметтер бойын­ша бүгінгі таңда бұл қалада 2 800 адам вак­циналанған, QazVac-тың әлі 200 дозасы бар. - Бүгінде кейбір өңірлерде QazVac, ал барлық өңірде Hayat-Vaх және Спутник-V вакциналары қолжетімді. Егер азаматтар QazVac вакцинасын сал­дырғысы келсе, онда, әрине, екінші пар­тияның түсуін күтуге тура келеді. Бірақ Қазақстанда қолданылатын бар­лық үш вакцина да тиімді және қауіп­сіз екенін еске салғым келеді. Қандай да болсын бір вакцинаны күту туралы шешім қабылдағанда, вирус айналымы әлі де тоқтамағанын естен шығармағанымыз жөн. Оны тоқтату үшін тез арада ұжымдық иммунитет қалыптастыруымыз керек, барынша көп азамат екпе салдыруы тиіс. Сон­дық­тан азаматтарды Pfizer немесе QazVac екпелерінің қашан түсетінін күтпей, қолда бар және қолжетімді вак­цинаны салдыруға шақырамын, - деді А.Есмағамбетова. QazVac - 21 күндік аралықпен салынатын бірдей екі дозалы вакцина. Екпе компонентін алу аралығының өзгеруі тек Спутник-V вакцинасына ғана қатысты. QazVac және Hayat-Vaх бойынша аралықтар өзгерген жоқ.",
    "journal":"Egemen Qazaqstan",
    "category":"Коронавирус"
  },
    {
    "url":"",
    "title":"«Сары аймаққа» қайта көшті",
    "date":"20 Мамыр, 2021",
    "author":"Нұрқанат ҚҰЛАБАЕВ",
    "abstract":"Бірталай уақыт «жасыл аймақтан» табылып, эпидемиялық жағдайы тұрақты болып келген Қостанай облысы 17 мамырда «сары аймаққа» қайта көшті. Облыстық денсаулық сақтау басқармасының өкілдері өңірде коронавирус жұқтырғандар саны қайта көбейгенін айтып отыр. Мәселен, облыста соңғы тәулік ішінде 35 адам COVID-19 жұқтырып, індеттің таралу қарқыны 0,23%-ға артқан.",
    "text":"Ресми мәлімет бойынша, 18 мамырда Қостанай қаласында - 15, Рудныйда - 4, Арқалықта 3 адам короновирус жұқтырған. Қалған аудандарда бірді-екілі науқастан ғана тіркеліп тұр. Жалпы пандемия басталғалы облыста короновируспен ауырған 15 226 адам тіркеліп, 14 542 науқас емделіп шықты. Осы айдың басында облысқа араб елдерінде кең қолданысқа ие болған қытайлық «Хаят вак» вакцинасы әкелінген. Бұл вакцина Мысыр, Аргентина, Перу, Бахрейн, Біріккен Араб Әмірліктерінде қолданылады екен. Дәрігерлер «Хаят вактың» көптеген артықшылығы бар екенін айтып отыр. Мысалы, ары-бері тасымалдауға, сақтауға қолайлы көрінеді. Алыстан жеткен вакцинаны қостанайлықтар да белсенді қабылдай бастады. Мәселен, облыс орталығындағы №1 емхананың өзінде ғана 300-ге жуық адам дәл осы вакцинаны ектірген. Олардың қатарында медицина қызметкерлері де бар. - Коронавируспен өзім де ауырдым. 30 мамырдан 1 маусымға дейін дене қызуым 40 градустан төмен түспей қойды. 8 күн бойы инфекциялық ауруханада жаттым. Әріптестерімнің көмегімен жаным әзер қалды, жетінші күн дегенде барып қызуым орнына түсті. Талдау қорытындысы пневмония екенімді растады. Бұл созылмалы ауру ғой. Жұмыста жүргенде ауа арқылы жұқтырып алсам керек. Емделіп шыққан соң, біраз уақыт өткізіп барып осы вакцинаның бірінші компонентін қабылдадым. Қорқатын түгі жоқ, менің ойымша, бұл жақсы вакцина, - деді Б.Халикова. Жалпы, осы жылдың соңына дейін өңір тұрғындарының 72%-ын, яғни 365 мыңнан астам адамға екпе жасау жоспарлап отыр. Қазір облыс аумағында 31 медициналық мекемеде екпе кабинеттері жұмыс істеп жатыр. Кейбір ірі кәсіпорындардың жұмысшыларын өндіріс басында вакциналау үшін көшпелі бригадалар ұйымдастырылуда. Алдағы уақытта ауыл тұрғындарын вакциналау мақсатында шалғай елді мекендерге де жылжымалы медициналық кешендер шығатын болады.",
    "journal":"Egemen Qazaqstan",
    "category":"Коронавирус"
  },
  {
    "url":"",
    "title":"Белсенділік әлі де баяу",
    "date":"20 Мамыр, 2021",
    "author":"Жолдасбек КӨШЕРБАЙҰЛЫ",
    "abstract":"Атырауда 19 мамырға дейін коронавирус инфекциясына қарсы вакциналардың І компонентін салдырғандар саны 46 356 адамға жетті. Ал ІІ компонентті 15 268 адам салдырды. Дәрігерлер тұр­ғын­дар тарапынан вакцина алуға белсенділіктің әлі де төмен екенін айтып отыр.",
    "text":"Дегенмен облыстық денсаулық сақтау басқармасының басшысы Асхан Байдуәлиевтың мәліметінше, мұнайлы өңірде вакцина дозалары жеткілікті деуге негіз бар. Соның бір дәлеліндей, 18 мамырда Ақтөбедегі фармацевтика хабынан Спутник V вакцинасының ІІ компонентіне арналған 7 650 доза жеткізілді. Вакцина дозаларын егу бекеттеріне бөлу мен тасымалдау қолға алынды. Қазір өңірде 41 екпе бекеті жұмыс істейді. Оның екеуі Теңіз кен орнында болса, ХҚКО-да, «Тамаша», «Көктем», «Атырау», «Байзар», «Дина» сауда орталықтарының әрқайсысында бір-бірден екпе бекеті ашылды. Бұдан басқа, қалалық, аудандық емханалар жанында 23, сондай-ақ 10 жылжымалы бекетте тұрғындарға вакцина салынады. Тұрғындардың вакцина сал­ды­руға ниетінің төмендігінен болар, әсіресе, Атырау қаласында қауіпті вирус­ты жұқтыру азаяр емес. Мәселен, 18 мамырдағы дерекке жүгінсек, мұнайлы шаһар тұрғындары арасынан 56 адам ко­ронавирустың «қақпанына» түсіп отыр. Сондай-ақ Жылыой, Құр­ман­ға­зы мен Махамбет ауданынан 8 тұр­ғын аталған індетті жұқтырды. Ал Жылыой ауданындағы Теңіз кенішінде қауіпті вирусқа екі ж­ұ­мыс­шы ғана шалдығыпты. Демек өткен жылғыдай емес, мұнда індетті жұқтырғандар саны бір­тіндеп азайып келеді. Бұған кеніштегі жұмыс­шы­лардың вакцинаны мезгі­лінде салдыруының оң әсері тигені даусыз. Өңірдегі ауруханаларда 12 ком­пью­­­терлік томография, 4 МРТ, 41 рент­ген, 267 өкпені жасанды желдету аппараты, 669 оттегі концентраты, 1 514 импульстік оксиметрі мен 8 оттегі стансасы бар. Үш күн бұрын облыс орталығынан шал­ғай­дағы Құрманғазы аудандық ауру­ханасы компьютерлік томография­мен қамтылды. Құны 360 млн теңгелік компьютерлік томография Каспий құбыр консорциумының демеушілігімен сатып алыныпты. - Жапондық Hitachi компаниясы шығарған медициналық аппараттың SUPRIA моделі адам денесін толық диагностикалауды қамтамасыз ете­тін 128 бөлімді сканерден өткі­зе­ді. Радиациялық жүктемені азай­ту үшін IntelliEC дозасын интеллектуалды қайта бөлу алгоритмі мен IntelliIP итерациясының заманауи әдісі қолданылады. Бұл визуализация сапасын жоғалтпай, дозалардың ең төмен мәндерімен зерттеулер жүргізуге мүмкіндік береді, - дейді басқарма басшысы.",
    "journal":"Egemen Qazaqstan",
    "category":"Коронавирус"
  },
    {
    "url":"",
    "title":"Қашықтан жұмыс істейтіндер қатары арта түсті",
    "date":"20 Мамыр, 2021",
    "author":"Egemen Qazaqstan",
    "abstract":"Covid-19 пандемиясы басталған былтырғы құлдыраудан бастап еңбек нарығындағы жағдайды қалпына келтіру, сонымен қатар еңбек қызметінің баламалы нысандарын дамыту арқылы жұмыспен қамту сипаты да өзгерді. Бүгінгі таңда әлемдегі әр бесінші адам қашықтан жұмыс істеуге көшті немесе үйінде жұмыс істей бастады.",
    "text":"«Еңбек ресурстарын дамыту орталығы» АҚ сарап­шы­ларының дерегіне сәйкес Қазақстанда 2021 жылдың 1-тоқсанының қорытындысы бо­йынша 73,7 мың адам қа­шықтықтан жұмыс істеді, олар­дың 70,2%-ы - негізінен қалада тұ­ратын әйел азаматтар. Былтырғы COVID-19 салдарынан жұмыстың икемді түріне көшу процесін жеделдету үрдісі бүгінде қашықтан жұмыспен қамту форматының кең таралуынан көрініс тауып отыр. Қашықтан жұмыс істеген немесе жұмыс істей бастаған азаматтардың еңбегі қоғамның жұмыспен қамтудың баламалы нысандарын қабылдау процесін жеделдетті. Осының нә­тижесінде Қазақстанда еркін табыс деп аталатын эконо­ми­каның дамуы, еңбекке әйел­дер мен ауыл тұрғындарын бел­сенді тарту көрініс таба бастады. «Мысалы, ел бойынша әрбір үшінші ауыл тұрғыны қашық­тан жұмыс істейді және жұмыс берушілер қашық­тан жұмыс істейтін қызмет­кер­лер­дің 14%-ына ғана комму­ни­кация құралдарын берген», дейді ЕРДО Стратегия және жобалық басқару департаментінің директоры Александра Молчановская. Халықаралық тәжірибе жұмыспен қамтудың баламалы нысаны ретінде көрсетілетін қыз­меттер секторын дамыту мен толық емес жұмыс күнін кеңейту ЭЫДҰ-ға мүше елдер­де әйелдердің жұмыс күші құрамына қатысуын ке­ңей­­тудің қуатты факторына ай­налғанын байқатты. Со­ны­мен қатар үйден жұмыс істеу­дің артықшылықтарына қарамастан, жұмыс уақытының ұлғаюы және жұмыс уақыты мен жеке өмірдің араласу қаупі бар. Алайда жұмыспен қам­ту­дың икемді түрлерінің таралуы күнделікті жұмыспен қамтуға жаңа сипаттама бере отырып, қарқын алып келеді. Пандемияның еңбек нары­ғына әсерінің тағы бір көрсет­кі­ші - жұмыс берушімен ресми байланысты сақтай отырып, жұмыс берушінің бастамасы бойынша іс жүзінде жұ­мыс істемеуге мәжбүр бол­ған уа­қыт­ша жұмыспен қам­тыл­ма­ғандар санының өзгеруі болды. Олардың саны өткен жыл­дың 2-тоқсанында ең жо­ғар­ғы шегіне жетті және 2021 жылдың 1-тоқсанында 74%-ға, 139,6 мың адамға дейін қысқарды, ал 2020 жылдың 4-тоқсанымен салыстырғанда тө­мендеу 5%-ды немесе 7,1 мың адамды құрады. Жалпы, биыл 1-тоқсанда еңбек нарығындағы жағдай тұрақты қалпына келтіріліп, коронадағдарыстың теріс салдарын бәсеңдетті. Жұмыс күшінің саны өткен жылдың 4-тоқсанымен салыстырғанда 35 мың адамға (0,4%) артып, 9 млн 232 мың адамды құрады. Жалдамалы (+27,2 мың адам 6 млн 703 мың адамға дейін), сондай-ақ өзін өзі жұмыспен қамтығандар арасында (+9,4 мың адам 2 млн 078 мың адамға дейін) жұмысқа тұру өсті. «Экономикалық қызмет түр­лері бойынша қызмет көр­се­ту секторында қалпына келу бай­қалады. Бұл ретте ауыл шар­уа­шылығы, құрылыс, өнер мен ойын-сауық, қаржы және сақ­тандыру қызметі салала­ры бар. Біліктілік құрылымы орта білікті мамандардың көбеюі­не және сәйкесінше жо­ға­ры білікті жұмысшылар үле­сі­нің азаюына байланысты өз­­ге­­руде», деді Александра Молчановская. Осылайша, басшылар мен кәсіби мамандар саны тиісінше 16,2 мың және 13,5 мың адамға қысқарды. Сонымен қатар техник-мамандардың (+41,2 мың адам), өндірістік жабдық операторларының (+33,5 мың адам), қызмет көрсету және сату саласындағы қызметкерлердің (+8,7 мың адам), сондай-ақ фермерлер мен ауыл шаруашылығы жұмысшыларының (+6,3 мың адам) саны өсті. Өз кезегінде біліктілігі жоқ қызметкерлер 6 мың адамға көбейді. Сонымен қатар 2020 жылғы 4-тоқсанмен салыстырғанда жұмы­с­сыздар саны 1,7 мың адам­ға қысқарып, 451,3 мың адам­ды құрады, бұл ретте жұ­мыс­­сыздық деңгейі 4,9% дең­гейінде сақталды. Жұмыссыздық деңгейі елдің оңтүстігінде - Алматы қа­ла­сы мен Түркістан облысын­да (екі өңірде де 5,2%), сондай-ақ Шымкент қаласында (5,1%) шектен тыс көп. Бұл ретте жұ­мыс­сыздықтың ең төменгі дең­гейі Қарағанды облысында (4,5%) және Нұр-Сұлтан қа­ла­сын­да (4,6%) тіркелген. Жұмыспен қамту орган­да­рын­­да есепте тұрған жұмыс­сыз­­дар саны 2021 жылғы сәуір айының соңында 215 мың­ға жуық адамды құрады, ал жал­­пы республика бойынша тір­кел­ген жұмыссыздық дең­гейі 2,3%-ға теңелді. Тір­кел­ген жұ­мыссыздықтың ең жо­ғары дең­гейі Түркістан (4,6%), Аты­рау және Батыс Қазақ­стан (екі өңір­де де 4,4%) облыстарында байқалды, деп хабарлады Еңбек және халық­ты әлеу­мет­­тік қорғау министр­лі­гі­нің бас­па­сөз қызметі.",
    "journal":"Egemen Qazaqstan",
    "category":"Коронавирус"
  },
    {
    "url":"",
    "title":"Тоңған қалаға оңған инвестор керек",
    "date":"20 Мамыр, 2021",
    "author":"Мерей ҚАЙНАРҰЛЫ",
    "abstract":"Семейдің жылу жүйесіндегі мәселе БАҚ бет­терінде бір емес, бірнеше рет көтерілген. Аз айтылып, аз жазылып жүрген жоқ. Десе де, қыс келе салысымен, тұрғындар жылудың мар­дымсыздығына жиі шағымданады. Күр­меуі қиын бұл мәселені шешу үшін ЖЭО-ның құрылысын қолға алатын инвесторлар іздес­тіріліп те жатыр.",
    "text":"Тұрғындардан үздіксіз түскен шағым­дарға байланысты биыл жұмыс комиссиясы да құрылған. Олар қаладағы шағын қазандықтардың ескіргенін, күрделі жөндеуді қажет ететіндігін анықтаған. Алайда лекерлеу, жөндеу мәселені тү­бегейлі өз­гертпейді. Айтқандай, қаланы жылумен қам­тамасыз ету үшін Үкімет деңгейінде Се­мей­де жылу-электр стансасын салу туралы шешім қабылдағаны белгілі. Ол үшін арнайы мамандар 650 Гкал жылу және 450 МВт электр қуаты бар станса қаланың тарихи бөлігіндегі жылу тап­шылығын қалыпқа келтіріп, салынып жат­қан аудандар үшін резерв құруы керек деп есептеген. Құрылыс мерзімін үш жыл дес­кен. Сөйтіп 2015 жылы «Unit Group» шетелдік компаниясының еншілесі - «Unit Energy Investment» ЖШС инвестор болуы мүмкін дескен. «Unit Energy Investment» өкілі Олжас Есен­ғарин бір ай бұрынғы мәлімдемесінде компанияның рес­пуб­ликалық инвестиция комитеті­мен келісімшарты болғанын айтқан. Алайда облыс басшылығы құ­рылыс үшін жер телімін бермеген екен. Сол үшін де құрылыс жұмыстарына кірісе ал­маған көрінеді. Оның үстіне әкімдік инвестормен келісімді бұзу туралы сот ісіне жүгінген. Ақыр аяғы соттың шеші­мімен келісімшарт бұзылды. Бұл жерде О.Есен­ғарин­нің пікірінше, жемқорлық фак­тісі орын алған сияқты. Яғни сол кезде әкім­дік кедергі келтірмесе, Семейде жылу мәсе­лесі болмас еді. Күрмеуі қиын мәселе. Пікірлер әр­түрлі. Біз де анық-қанығына көз жеткізіп көр­мек болдық. Әлбетте, тәжірибелі инвестор алдымен бизнес-жоспарын құрады. Құжатта жо­баның іске асырылуы туралы барлық ақпарат пен ұзақ мерзімге арналған ке­шенді жоспары көрсетіледі. Семей қаласының бұрынғы әкімі Ермак Сәлімов (бүгінде облыс әкімінің тұрғын үй-ком­муналдық шаруашылығы жөніндегі кеңесшісі) түсіндіргендей, «Unit Energy Investment» ЖШС ұсынған бизнес-жос­парында құры­лысқа қажет техниканың және ком­панияның қаржылық жағдайы туралы да толық ақпарат болмаған. Ал инвестициялық жобалардың биз­нес жоспар­ларына қойылатын талаптар Ин­вестициялар және даму министрінің 2015 жылғы 30 қара­ша­дағы №1133 бұй­ры­ғындағы қо­сым­шаға сәйкес нақты көр­сетілген екен. - Толық инвестициялық шы­ғындарды, қар­жыландыру көздерін есептей отырып, жобаның қар­жы­лық моделін көрсететін қаржылық бө­лімнің жоқ болуының өзі мұн­дай ин­вестициялық келісімшартты жа­рам­сыз деп тануға негіз болады, - дей­ді бұрынғы қала басшысы. Сондай-ақ Ермак Сәлімовтың айтуынша, құ­жатта Семейдің жылу энергиясына қажеттілігі, әлеу­меттік-экономикалық, қоршаған ортаға әсерін, та­быстылығы мен өзін өзі ақтау кезеңдерін бағалау сияқ­­ты маңызды бөлімдер болмаған. - Бір қызығы - құжаттарында семей­ліктер үшін электр қуаты қымбаттайды деген ақпарат көр­­сетілген. Шикізат жет­кізушілерімен де келісім бол­ған жоқ. Тізе берсе, Семейді жылу және элек­тр­­­мен жаб­дықтау жағдайын талдай­тын маркетинг бөлімі, еңбекақы төлеу қоры туралы мәліметтер де көрсетілмеген. Сол уақытта бізге ұлттық қауіп­сіздік органдарынан ескерту хаттары келді, - деді Е.Сәлімов. - Әлеуетті инвес­торға қатысты дефолт фактілері, сондай-ақ сұрағы көп қаржылық схемалар кел­­тірілді. Сонымен қатар біз, серік­тес ретінде көрсетілген ресейлік компания­лар­ға сұрау сал­дық. Алайда олар бейхабар екенін жеткізді. Сөзім дәлелді болсын: «Сибэнергомаш БКЗ» ЖШС «Unit Energy Investment» ЖШС-мен ке­лісімшарттық міндеттемелері жоқ екенін хабарлады. «Орал турбина заводы» да «Unit Energy Investment» ЖШС-мен жасалған келісімшарт жоқ екенін жеткізді. Ең бастысы - қаланың 140 гектар жерін 49 жылға жалға алуды көздеді. Заңнамаға сәйкес, мұндай табиғи грант қала әкімдігімен келісім бойынша берілуі мүмкін. Бірақ мұндай инвесторға жерді қалай беруге болады?, - деп мәселенің мән-жайын түсіндірді экс-әкім. Даулы іске қатысты сот отырыстары болды. Эко­номикалық мәселе бойынша сот процестері әдетте ұзаққа созылады. 2019 жылдың ақпанында Астана соты «Unit Energy Investment» ЖШС-мен инвестициялық келісімшартты жарамсыз деп тану туралы шешім шығарды. Ал Жоғарғы сот­тың апелляциялық са­тысы үкім­ді өзгеріссіз қал­дырды. 2019 жыл­дың мамырында Жоғарғы сот­­тың мамандандырылған сот алқасы шешім­ді өзгеріссіз қалдыру туралы шешім шы­­ғарды. Ақыры, 2019 жылдың 30 мамырында Жоғарғы соттың комиссия­сы екі дауға нүкте қойған. Айта кетсек, Ас­тана со­ты­ның үкімін өзгеріссіз қал­дырды, апелляциялық ша­ғымдар қа­нағаттандырылмады. Сол жылдың қыркүйегінде инвес­тор мен Инвес­тициялар жөніндегі коми­­тет Жоғарғы соттың аза­маттық іс­тер жөніндегі бөліміне істі қайта қарау­ларын сұрап, өтініш білдірген. Бірақ Жо­ғарғы сот «Unit Energy Investment» инвес­тициялық келісім­шартын жарамсыз деп таныған. Бір жағынан рас, инвестордың құ­жа­тына қара­мастан тапсырыс беріп, артынша құрылысы сапасыз, мерзімінде аяқталмай жатса не пайда?! Облыстық энергетика және тұрғын үй-комму­налдық шаруа­шылық басқар­масының бастығы Алмат Ақышовтың ай­туынша, Семейде заманауи жылу электр стан­сасы бой көтереді. Тек құрылыс про­цесі ашық әрі мердігер сенімді болуы керек. Биыл­ғы жылыту маусымына дайындық кезінде үлкен жұмыс көлемі қарастырылған. Атап айтқанда, қолда бар қуаттылықты арттыру мақсатында «Ғаббасов», «103-103А», «Орталық», «35 квартал» қазандықтарын жөндеу жұ­мыс­­тары басталды. Соны­мен қатар, жылу желілерін қалпына кел­тіру, ги­дравликалық сынақтар өт­кізу жоспарлануда. Тендер өткізілді, мердігерлер анық­талды. Қыркүйекке дейін «Орталық», «103-103А», «Ғаббасов», «35-квартал» қа­зан­дықтары жөнделіп, «Орталық» және «103-103А» қазандықтары арасындағы көпір жасалады. Тұрғындар үшін маңыздысы инвесторлардың дауы емес, ауы мен бауы көп болып кет­кен жылу мәселесінің оң шешімі. Түйіні түбегейлі шешіле қоймаған Семей­дің жылу мәселесі әлбетте «Egemen Qazaqstan» газетінің назарында болады.",
    "journal":"Egemen Qazaqstan",
    "category":"Аймақтар"
  },
  {
    "url":"",
    "title":"530 кило балық тәркіленді",
    "date":"19 Мамыр, 2021",
    "author":"",
    "abstract":"​Балқаш-Алакөл бассейнінің су айдындарында браконьерліктің алдын алу және онымен күресу жұмыстарын жүргізу барысында Қапшағай қаласында балық ресурстарын заңсыз сақтау фактісі анықталды.",
    "text":" Айта кетсек, И. азаматшасында 530 келі балықтың бірнеше түрі, сондай-ақ 140 км (140 000 метр) жуық пайдалануға тыйым салынған балық аулау құралдары (синтетикалық моножіптер мен моноталшық) тәркіленді. Балық ресурстарына келтірілген алдын ала залал көлемі 1 млн 211 мың теңгені құрады.Қазіргі уақытта аталған факті бойынша қылмыстық іс қозғалып, тергеу жұмыстары жүргізілуде, рейдтік іс-шаралар жалғасуда.",
    "journal":"Egemen Qazaqstan",
    "category":"Талап және тәртіп"
  },
  {
    "url":"",
    "title":"Жол картасының жемісі - өңір дамуының өрісі",
    "date":"20 Мамыр, 2021",
    "author":"Қалмаханбет МҰҚАМЕТҚАЛИ",
    "abstract":"Былтырғы «Жұмыспен қамтудың жол картасы-2020» бағдарламасы Жетісу өңірі үшін табысты аяқталды деуге толық негіз бар. Өйткені осы бағдарлама аясында 977 жоба сәтті жүзеге асқан екен. Ал нәтижеге қол жеткізу үшін бюджеттен 109,2 млрд теңге қаражат бөлінген болатын.",
    "text":"Бұл қаржыға жаңадан жұмыс орындары ашылып, жол жөнделіп, құрылыс нарығы да қарқынды дами бастады. Мәселен, облыста өткен жылы жаңадан ашылған жұмыс орындарының 1,8 мыңы тұрақты еңбек нарығына қосылған үлес болды. Оның ішінде халықты жұмыспен қамту орталықтары арқылы 10,5 мың адам жұмыспен қамтылған көрінеді. - Былтыр пандемия басталған кезде ел Президенті Қасым-Жомарт Тоқаевтың пәрменімен жүзеге асқан «Жұмыспен қамтудың жол картасы» бағдарламасы өңір экономикасына зор қолдау болды. Осы бағдарлама шеңберінде респуб­ликалық бюджеттен облысқа бір реттен 105,6 млрд теңге бөлінді. Соның нәти­жесінде өңірде 20,9 мың жұмыс орнын құратын 1046 жобаны іске асыру жос­парланған болатын. Соның ішінде 451 жоба немесе 43 пайызы әлеуметтік ин­фрақұрылымдарды жақсартуға, 237 жоба тұрғын үй-коммуналдық шаруашылығы мен абаттандыру мәселелерін шешуге бағытталған. Барлығы 975 жоба аяқ­талды. 19,5 мың жұмыс орны құ­рыл­ды. «Жұмыспен қамту жол кар­та­сы­ның» жобалары бойынша жұмысқа ор­на­ласқандардың орташа жалақысы 88,2 мың теңгені құрады, - дейді «Жұмыспен қамтудың жол картасы» бағдарламасының Жетісудағы нәтижесі туралы аймақ басшысы Амандық Баталов. Ал биыл «Жұмыспен қамтудың жол картасы» бағдарламасы шеңберінде 34,7 млрд теңге қарастырылып отыр. Осы 34,7 млрд теңге қаржының 32,7 млрд теңгесі 21 инфрақұрылымдық жо­баны іске асыруға және 2 млрд тең­ге қаражат сұраныс берушілер үшін микрокредит беруге арналады деп жос­парланған. Дерекке жүгінсек, қа­был­данған 21 жобаның ішінде 30,8 млрд теңге қаржы білім беру саласы бойынша 20 нысанның құрылысын жүргізуге және 1,9 млрд теңге қаржы тұр­ғын үй-коммуналдық шаруашылық нысандарының құрылыстарын жүргізуге бағытталады. Сондай-ақ жобаларды іске асыру кезеңі мен нысандар пайдалануға берілгеннен кейін 3 мыңға жуық адам жұмыспен қамтылса, оның ішінде 1 190 жергілікті тұрғын үшін тұрақты жұмыс орны пайда болмақ. Аймақта бұл жұмыс басталып та кетті. Қазір 7 жоба бойынша құрылыс-монтаждау жұмыстары жүріп жатыр. Оның қатарында Еңбекшіқазақ ауданының Есік қаласында, Жамбыл ауда­нының Ұзынағаш ауылында, Іле ауданына қарасты Көкқайнар, Меж­дуреченск және Боралдай ауылдарында, Қарасай ауданындағы Қаскелең қаласында әрқайсысы 1500 орындық мектеп пен Іле ауданының Ынтымақ ауы­лында 1200 орындық мектеп құрылысы бар. Сонымен қатар биыл жалпы саны шамамен 1 600 оқушы орнына лайықталған 12 блокты-модульді мектеп ғимараттары тұрғызылады екен. Мұнан бөлек жоспарға Алакөл ауданының «Жалын» балалар лагерін қалпына келтіру жұмысы да кірген. Бұйырса, биыл Алакөл жағасында орналасқан демалыс орны заманауи үлгіде жаңа келбетке ие болып, даңқты «Артек» лагерінен кем болмайтындай балалар орталығына айналуы тиіс. Ақши ауылындағы бұл балалар демалыс орнын қайта жаңғырту жұмыстарын жүргізуге 1,6 млрд теңге қаржы жұмсалмақ. Айтпақшы, осы «Жұмыспен қамтудың жол картасы» бағдарламасының шарапаты облыстағы мектептерге молы­нан тиіп тұр. Былтыр жол картасы шеңберінде өңірде 352 мектептің санитарлық желісі жөндеуден өткізілген болатын. Бүгінде облыстағы 760 білім нысанының арасында 743 мектеп жылы да қолайлы әжетханамен қамтылған. Ал тағы 17 мектептегі әжет­хана мәселесі күрделі жөндеу мен қо­сым­ша құрылысы аяқталғанда және биоәжетханалар орнату арқылы шеші­леді. Негізінен, аймақ бойынша мектеп әжет­ханаларының ағымдағы жөндеу жұ­мыс­тарына 16,8 млн теңге қаржы бөлін­ген. Жалпы, Алматы облысындағы әлеуметтік саланың мәселелерін шешуге бюджет шығыстарының 55 пайыздан астамы бағытталып отырғаны белгілі. Соның нәтижесінде үш ауысымды мектептердің мәселесін шешу мақсатында соңғы 5 жылда өңірде 27 мың орындық 49 мектеп салынған. Былтыр тағы 7 мектеп іске қосылды, биыл да 18 мектеп салынады. Сондай-ақ жол картасы аясында бөлінген қаржы ауылдардың ауыз су мәселесін шешуге де оң ықпал етіп отыр. Қазір облыста бұл бағыттағы жұмыс қарқынды. Мәселен, Еңбекшіқазақ ауда­нында «Жұмыспен қамтудың жол картасы-2021» бағдарламасы бойынша топ­тық су құбырын салу жұмыстары қы­зып тұр. Яғни биыл құрылысы бас­талып, келер жылы толық аяқталатын Есік топтық су таратқышы іске қосылса, аудан­ тұрғындары үшін жол картасының жемісі сол болмақ. Өйткені Есік топтық су таратқышын іске қосу жалпы саны 105,2 мың тұрғыны бар 9 елді мекенді сапалы ауыз сумен үздіксіз қамтамасыз етуге мүмкіндік береді екен. Әлеуметтік маңызы бар бұл жоба «Жұмыспен қамтудың жол картасы» бағ­дарламасы шеңберінде жүзеге асырылуда. Жобаның жалпы құны 4,4 млрд теңге тұрады екен. Таратқыш торап іске қосылғаннан кейін 9 елді мекенге, атап айтқанда, Есік қаласына, Бөлек, Әймен, Қызылжар, Қарасай, Қайназар, Көктөбе, Рахат, Өрікті ауылдарына сапалы ауыз су үздіксіз берілмек. Қазір жоба бойынша тәулігіне 30 936 текше метр қуатқа ие сүзгі стансасының, көлемі 1400 текше метрлік 2 резервуардың, ұзындығы 40,2 шақырым су таратқыштың құрылысы жүріп жатыр. - 2020 жылы облыста «Жұмыспен қамтудың жол картасы» аясында Тал­дықорған қаласында 200 орындық жұқпалы аурулар ауруханасы, 7 дәрігер­лік амбулатория және 34 мектеп салынып, 4 ауруханаға күрделі жөндеу жұмыстары жасалды. 220 елді мекенде 487,7 шақырым жол жөнделді, 60 ауылдың ауыз су сапасы жақсартылды. Биыл жергілікті бюджет есебінен 58 жобаның аяқталуы жоспарланған, - дейді тағы да тақырыпқа орай облыс әкімі Амандық Баталов. «Жұмыспен қамтудың жол картасы» бағдарламасы аясында жүзеге асқан жобалардың тағы бір қомақты үлесін өңірдегі ішкі жолдардың сапасының жақ­­саруынан да байқауға болады. Мы­салы, былтыр жол картасы шеңберінде 18,8 млрд теңге қаржы жұмсалып, облыс бойынша 487,7 шақырым жолға жөндеу жұмыстары жүргізіліпті. Мұнан бөлек, «Ауыл - ел бесігі» бағдарламасы бо­йынша да 3,2 млрд теңге қаржыға 97,2 шақырым жол жөнделген. Нәтижесінде, өңірдегі 240 елді мекеннің ауылішілік жолдарының сапасын жақсартуға мүм­кіндік туды. Ал биыл облыстағы сапасы жақсы және қанағаттанарлық жолдардың үлесі 89 пайызға жетеді деген болжам бар. Жалпы, 2025 жылға қарай бұл көр­сеткіш 95 пайызды құрауы тиіс. Жол демекші, аумақты дамыту бағ­дарламасына сәйкес алдағы 5 жылға автомобиль жолдары желісін дамытудың облыстық жоспары әзірленген болатын. Соған сәйкес 2025 жылға дейін 1700 шақырымға жуық жол толықтай жөнделмек. Оған 150 млрд теңге бағытталып отыр. Соның ішінде Үлкен Алматы айналма автокөлік жолына шығатын алты жол салынады екен. Мұнан бөлек жоғарғы Қаскелең тас жолы мен Талғар трактін бірінші санатқа жеткізіп, қайта жаңарту көзделген. Сол сияқты ұзындығы 170 шақырым Сарыөзек-Көктал жолына да қайта жаңарту жүргізіледі. Ал 2023 жылға қарай «Қапшағай-Күрті» және «Күрті-Бурылбайтал» жолдарының 233 шақы­рымын қайта жаңарту аяқталады. Бүгінде Балқаш көлінің жағалауына баратын ұзындығы 140 шақырым жол қайта жаңартылып жатыр. Көлсай көліне жеткізетін жол құрылысы аяқталған. Ал Қайыңды көліне жеткізетін 12 шақырым жолды жөндеу жұмыстары биыл басталады. Сондай-ақ «Алтын-Емел» ұлттық паркіне дейінгі жолды қайта жаңар­туға жобалық-сметалық құжаттама әзірл­е­нуде. Тоқ етерін айтқанда, Жетісу өңірінде «Жұмыспен қамтудың жол картасы-2021» бағдарламасы аясында жүзеге аса­тын жобалардың жемісін жұрт көретін күн жақын.",
    "journal":"Egemen Qazaqstan",
    "category":"Бағдарламалар"
  },
    {
    "url":"",
    "title":"Тарихы бай тәрбие мен білім",
    "date":"20 Мамыр, 2021",
    "author":"Egemen Qazaqstan",
    "abstract":"«Тәуелсіздік - тәңірдің біздің ұрпаққа берген үлкен бақыты, халқымыздың мәңгілік құндылығы. Біз бүгінге дейінгі барлық жетістіктерімізге тәуелсіздіктің арқасында қол жеткіздік», дейді Елбасы Нұрсұлтан Назарбаев азаттық жолында жүріп өткен жеңісіміз туралы. Яғни еліміздің дербес мемлекет ретінде жеткен жетістіктерінің ар жағында әр салада қызмет етіп жатқан азаматтарымыздың ерен еңбегі тұр.",
    "text":"Биыл Қазақстан Республикасының Тәуелсіздік алғанына - 30 жыл. Еліміздің өз алдына дербес мемлекет болып, өзге жұртпен терезесі тең қарым-қатынас жасап, өзінің төл мәдениеті мен салт-дәстүрін, ұлт батырларын барынша еркін ұлықтайтын егемен күнді ата-бабаларымыз ұзақ жыл бойы аңсағаны тарихтан мәлім. Олар жүріп өткен әр күнге байыппен қарасақ, егемен ел болу жолында халқымыздың мықты перзенттерінің көбі аянбай еңбек еткенін, талай тер төгіп жан бергенін ұғамыз. Сол үшін де тәуелсіздік ұғымы біз үшін өте қымбат, аса қадірлі. Осы тұста Қазақстанның білім саласы да қарқынды дамып, сан алуан мектептер, колледждер мен халықаралық оқу орындарының ашылғанын айтуымыз керек. Елбасы өзі бас болып қолға алған «Болашақ» бағдарламасы бойынша шетелде білім алып келген жастар қазір еліміздің әр саласында еңбек етіп жүр. Білім саласын дамытуға үлес қосып жүр­ген жастар да аз емес. Әрине, бұл бағытта өңірлердегі жоғары білім беретін оқу орындарының алатын орны маңызды. Осы білім мен тәрбие көшінің алдыңғы қатарында І.Жансүгіров атындағы Жетісу университеті де барын мақтанышпен айтамыз. Осы жылдар ішінде университет 50 мыңға жуық маман дайындады. Олардың арасында мектеп, колледж, жоғары оқу орындарының ұстаздары мен жетекшілері, банк, сот, прокуратура, баспасөз, әкімшілік басқару саласының қызметкерлері бар. Университеттің 50 жылдық тарихын бес белеске бөлсек, әр он жыл сайын оқу орнында ірі өз­герістер болып отырған екен. 1977 жылы институтқа Жетісу жерінен түлеп ұшқан жыр дүлдүлі Ілияс Жансүгіровтің есімі беріліп бірнеше жаңа факультет ашылды. Институт қабырғасында «Қуыршақ» театры, «Россияночка» вокалдық ансамблі, «Назигум» ұйғыр ансамблі, «Жетісу» халықтық ансамблі және орыс халық аспаптар оркестрі құрылды. Осынау өнер ұжымдары өз өнерін Қазақстанға ғана емес, шетелге де танытты. Оқу орнында І.Жансүгіровтің әдеби-мемориалды мұражайы ашылып, мұрағат қоры жинақ­талды. 1994 жылдан бастап институт І.Жан­сүгіров атындағы Талдықорған университеті болып атала бастады. 1996-1998 жылдары білім ордасы шетелдік жоғары оқу орындарымен байланыс орнатып, шетелдік мамандармен тәжірибе алмасуды қолға алды. 1998-2001 жылдар аралығында университеттің материалдық базасы нығайды. Мемлекеттік стандарт негізінде оқу жоспарлары жасалып, 17 жаңа мамандық ашылды. Мамандандырылған тестілеу орталығы құрылды. 1999 жылы білім ордасы мемлекеттік статусқа ие болып, І.Жансүгіров атындағы Жетісу мемлекеттік университеті болып атала бастады. Бірқатар мамандық бойынша аспирантура ашылды. 2001-2008 жылдар аралығында университет ұжымы оқу үрдісін жетілдірді. Белсенді оқыту әдістері мен жаңа технологияларды пайдалануға, жалпы адамзаттық құндылықты және ұлттық ой-сананы дәріптейтін педагогика, психология ғылымындағы жетіс­тіктерді қолдануға, рейтингтік-тестік білім бағалау жүйесін енгізуге күш салды. Оқыту әдістерін жаңартып, жаңа технологияға ден қойған бұл жылдары Жетісу университетінің жұмысы жаңа бір белеске көтерілді. 2008-2016 жылдары І.Жансүгіров атындағы Жетісу мемлекеттік университеті Қа­зақстандағы оқу орын­дарының арасынан ең бірінші болып педа­гогикалық бағыттағы мамандықтарды халықаралық аккредиттеуден өткізді. 2011 жылы Қазақстанның жоғары оқу орында­ры ассоциациясы мен Еуразиялық уни­­вер­­ситеттер ассоциациясының, ал 2012 жылы Еуразиялық университеттер ассоциациясының жеке ассоциациялық то­лық мүшесі атанса, 2015 жылы БҰҰ универ­ситеттерінің «Академиялық ықпал» құрамының мүшелігіне өтті. Осы кезеңде университеттің шетелдік оқу орындарымен халықаралық байланысы күшейді. Ал 2016-2017 оқу жылында әскери кафедра ашылды. Еңбек нарығында үлкен сұранысқа ие, бәсекеге қабілетті білікті де білімді, кәсіби мамандарды даярлау жолында көп еңбектеніп, білім беру бағдарламаларын халықаралық аккредиттеуден өткіздік. Көпсалалы университеттердің ұлттық рейтингісінде 10-орынды иелендік. Еуропа және Орталық Азия дамушы елдерінің QS ЕЕСА аймақтық рейтингісінде 241-250 үздік жоғары оқу орындарының қатарына ендік. Нарықтық қатынастың білім саласына ықпалы ғылымды коммерцияландыру талабынан анық көрінеді. Қазір ғылымды коммерцияландыру еліміздегі білім саласында қолға алынған жаңа бағыт. Бұл үрдіс отандық ғылымды да­мытудағы маңызды қадамдардың бірі болғандықтан осы бағытта да ауқым­ды шараларды қолға алдық. Уни­вер­­­ситет жанынан Биотехнология мәсе­лелерін зерттейтін ғылыми-зерттеу инс­титуты құ­рылып, «Даму» қорымен бір­лескен «Стартап-Академия» ашылды. Бұл екі құрылымның бірі университет қабыр­ғасында жүргізілген ғылыми-зерттеулерді нарыққа енгізуге күш жұмсаса, екіншісі студент­терге бизнесті практикалық тұрғы­дан үйретеді. Қорыта айтқанда, қоғамның дамуы ондағы әр саланың жаңа заман талабына уақтылы ілесуіне байланысты. Жаңа заман талабына сай жоғары оқу орындары жаңа заман талабына ілесу үшін жаңа мамандарды дайындауды қолға алуда. Біз де бұл үрдістен қалмай еліміздің тәуелсіздігін нығайту жолында өзі ісімізді мінсіз ат­қаруға бар күшімізді саламыз. Оған оқу орнының базасы мен оқытушы құрамның әлеуеті жетеді деп сенемін. Қуат БАЙМЫРЗАЕВ, Жетісу университетінің басқарма төрағасы-ректор, география ғылымдарының докторы, профессор",
    "journal":"Egemen Qazaqstan",
    "category":"Руханият"
  },
  {
    "url":"",
    "title":"Аягөздегі «әйгілі» орталықта тағы да шу...",
    "date":"20 Мамыр, 2021",
    "author":"Мерей ҚАЙНАРҰЛЫ",
    "abstract":"Аягөз қаласында 2006 жылы туған кәмелетке толмаған жеткін­шекке арнаулы әлеуметтік қызмет көрсету орталығының тәр­бие­шілері дене жарақатын салған. Бұл факт бойынша сотқа дейінгі тергеу басталды.",
    "text":"Баспасөз конференциясында аудан әкімі Сейілбек Ысқақов, аудан прокуроры Руслан Мұратбеков, мекеме директоры Шолпан Мақашева оқиға туралы ресми ақпарат берді. - Дәрігер-психиатрдың қы­рағы­лығы мен бейнебақылау каме­раларының нәтижесінде болған оқиғаға жедел мониторинг жә­не бейнетіркеу жүргізілді. Қа­­­ты­гез іс-әрекет дерегі бо­йын­­­ша бірден құқық қорғау ор­ган­­­дарына, про­куратураға, аудан-­ ­дық әкімдікке хабарланып, Жұ­мыспен қамту және әлеу­мет­тік бағдарламаларды үйлес­ті­ру бас­қармасына баяндал­ды. Бей­не­жазбалар құқық қорғау орган­дарына берілді. Мен қыз­мет алу­шының қамқоршысы бол­ған­дықтан, қатыгездік фактісі бо­йынша арыз жаздым, - деді орта­лық директоры Ш.Мақашева. Аягөз аудандық полиция бө­лімі жедел-тергеу тобының қыз­мет­­керлері зардап шегушінің беті мен мойын тұсында сызаттар барын анықтады. Аталған факті бойынша Қылмыстық кодекс­тің 140-бабының 2-бөлігімен (кәме­летке толмаған баланы тәрбиелеу жөніндегі міндеттерді орындамау) қозғалған қылмыстық іс тір­келді. Заңнамаға сәйкес сотқа дейінгі тергеп-тексеру деректері жария етілмейді. Қазіргі уақытта бұлтартпау мәселесі шешілуде. Сот-медициналық сараптама таға­йындау жоспарлануда. Баспасөз конференциясында спикерлер атап өткендей, былтыр мекемеде облыс прокурорының бастамасымен тәрбиеленушілер­дің қауіпсіздігін қамтамасыз ету мақсатында бейнебақылау камералары орнатылған болатын. Естеріңізде болса, былтыр Аягөз ауданындағы арнаулы әлеуметтік қызмет көрсету ор­талығындағы төрт баланың ауыр дене жара­қатын алу дерегі бо­йынша қыл­мыстық іс қозғалған еді. Тәрбиеленушілердің өліміне қатыс­ты тергеу барысында екі ко­мис­сиялық сот-медициналық сараптамасы жүргізіліп, балалар туа біткен ауру салдарынан қайтыс болды деген қорытын­ды жасалған-ды. Алайда мәйіттер­ді тексеру кезінде үш баланың дене­сінен жарақаттар анықталған. Енді міне, жыл өтпей жатып, 15 жастағы баланы ұру дерегі тір­келіп отыр. Айта кетейік, іс - облыс прокурорының ерекше бақы­лауында.",
    "journal":"Egemen Qazaqstan",
    "category":"Аймақтар"
  },
  {
    "url":"",
    "title":"Аманда Горман АҚШ-тың келешек президенті ме?",
    "date":"20 Мамыр, 2021",
    "author":"Абай АЙМАҒАМБЕТ",
    "abstract":"Көпшілікке шығармашылығы арқылы танылып, кейінгі ғұмырын саяси қайраткерлікке ұластырған әйгілі адамдар аз емес. Қос тізгінді қатар ұстап, ақындығын да (жазушылығын да), қайраткерлігін де биік деңгейден түсірмей өткендер бар. Өмірінің соңына дейін мансабынан бір елі ажырамаған әйгілі ақын Гетенің өмірі де - бұған жарқын мысал. Біздің тарихта да мұндай мысалға өзек боларлық азаматтар көп-ақ. Осыншама, көп созғандағы айтпағымыз Аманда жайында еді. Осы күнге дейін Америкадағы елеусіз көп жас ақынның бірі ғана болған, бірақ президент Джо Байденнің ұлықтау рәсімінен соң атағы алты құрлықты кезіп жүре берген 23 жастағы Аманда жайында.",
    "text":"Аманда - ақын қыз. Кіш­кентайынан өлең-жырға құмар болыпты. Бес-алты жасынан бас­тап қолына қалам алған. Бас­қалардан айырмашылығы, бәлкім артықшылығы - ел тағ­дыры, мемлекет келешегі жас жү­ректі көбірек толғандырыпты. Алғашқы жыр жинағы 2015 жылы The One for Whom Food Is Not Enough деген атаумен жарық көрген. Іле-шала Change Sings иллюстрациялық кітабын шығарған. Әрине, мұның бәрі Аманданың ақындық жолының өрістеуіне алғышарт болғаны түсінікті. Ал Джо Байденді ұлық­тау рәсіміне қатысып, The Hill We Climb (Біз бағындыратын белес) өлеңін оқуы оның шы­ғармашылық қана емес, аза­мат­тық, саяси ғұмырдағы трамплині бол­ды. Осы жұлдызды сәттен кейін Мишель Обамаға (Барак Оба­маның жұбайы) берген сұх­батында инаугурацияға түндер бойы айна алдында тапжылмай отырып дайындалғанын, үлкен толқуды бастан өткергенін айтыпты. Атағын шартарапқа жай­ған The Hill We Climb (Біз бағын­дыратын белес) өлеңін 6 қаңтар күні, президент сайлауында жеңіліс тапқан Дональд Трамп жақтастарының Капитолий ғима­ратына шабуылы кезінде жазған. Адуынды, рухты жырда елді еш­кіммен бөліспеу үшін оны құр­тып жіберуге дайын күштер жайын­да айтылады. Онда ақын Аме­рика қазір бастан кешіп жатқан тағ­дырлы сәтті барынша дәл бе­руге барын салған. Осы кезден бастап Құрама Штаттардың жаңа тарихы басталды, енді тек келешекке қарауымыз керек деп ой тастайды. Осы өлең күллі халық алдын­да оқылған соң-ақ Аманда Гор­манның Твиттердегі жазылушы­лар саны 100 мыңнан 1 млн адам­ға, ал Инстаграмдағы оқыр­мандары 206 мыңнан 2 млн адам­ға көбейіп шыға келген. «Поэзия мен тіл өзгеріс үшін болған қозғалыстардың нақ ортасынан жиі табылады. Бұл поэ­зия - нәсілдік теңдік туралы айтуға жаралған қуатты поэзия» деген Аманда нәсілшілдікке, теңсіздікке қарсы тұра алатын айбарлы буынның өсіп келе жатқанын, олардың Американы, өз отанын қорғауға, әділдік туын тігуге лайықты ұрпақ екенін айтады. Әрине, сол ұлы шерудің көш басында өзі тұрарын да аңғартпай қоймайды. «Маған Юсеф Комунякаа, Соня Санчес, Трейси Смит, Фил­лис Уитли сияқты ақындар шы­ғармашылығы ұнайды. Фре­дерик Дуглас, Уинстон Черчилль, Авраам Линкольнді де көп оқыдым. Композиторлар туындыларын да жиі тыңдаймын. Олар - керемет әңгімелеушілер. Бірақ сөз қолданбайды. Сол бос кеңістікті өзім толтырғым келеді. Америкалықтардың мені тануына мүмкіндік бергім келеді. Бұған сіздің: «Мен әр таң сайын құлдар салған үйде оянамын» деген сөзіңіз қатты әсер етті. Поэзия, бұл - тарих қатпарларына көз жіберіп қарайтын дүрбі секілді. Осыдан үш жыл бұрын ғана Горман деген өз тегімді айта алмайтын едім. Сөздерді дұрыс айта алмайтын қиындыққа душар болып тудым. Үш жыл бұрын бұл нәрсеге әлсіздік деп қараушы едім. Бірақ осының арқасында мен сөйлемей-ақ өз ойымды жет­кізетін басқа бір тәсіл іздедім. Сөйтіп шығармашылыққа кел­дім» дейді Аманда Мишель Оба­маға берген сұхбатында. Аманда ақын ғана емес, кү­рескер. Түрлі форум мен жиындарда нәсілшілдік, полицияның қатігездігі, қоғамдағы әділет­сіз­дік туралы айтып келеді. Түсік тастауға тыйым салу, мигрант балаларға арналған түрме мәсе­лелеріне де жиі назар аударады. Жас ақынның поэзиясы мен шындық іздеп шырылдаған болмысына тәнті болған Мишель Обама «Аманда осындай өткір әрі шындыққа толы сөздерімен біздің әрқайсымыздың демократияны қорғай алатынымызды ұғындырып берді» дейді. Оның бұл сөзінде де үлкен ой бұғып жатқанын бағамдау қиын емес. Демократия, ол - тең құқық, ме­йірімділік, әділдік, ешкімді жат­сынбау, Абайша айтқанда «бауырым деп адамзаттың бәрін сүю!». Аманда Горманның поэзия жолы осыдан алты жыл бұрын басталған. Халық енді ғана оған назарын аударды деуге болатын сияқты. Ал Аманданың жоғарыдағы сөздерінен оның өз поэзиясы арқылы елдің тағдыры мен келешегін жырлауға, нә­сілшілдік дертімен күреске, әр аза­маттың тең құқылы, еркін пікірлі болып қалыптасуы жо­лындағы майданға кіріскенін анық байқаймыз. Ақын қыз 2036 жылы АҚШ президентінің сайлауына түскісі келетінін де жасырмаған. Әйгілі саясаткер Хиллари Клинтон сол сайлауда Аманданы қолдайтынын да мәлімдеп үлгеріпті. Қазірдің өзінде-ақ АҚШ тарихының жаңа дәуірі басталып кеткен секілді. Бәлкім, бұл адамзат тарихындағы жаңа бетбұрыстың бастауы шығар. Кім біледі... Өйткені өлең­мен, өнермен шындық, әділ­дік биігіне ұмтылу кім-кімді де бейжай қалдырмайды...",
    "journal":"Egemen Qazaqstan",
    "category":"Әлем"
  },
  {
    "url":"",
    "title":"Өнер адамдарына ортақ прототип",
    "date":"20 Мамыр, 2021",
    "author":"Маржан ӘБІШ",
    "abstract":"Осы кино деген қалай пайда болды?.. Бұл әдебиетке де, театрға да, тіпті еш­қандай өнерге қатысы жоқ екі француздың 1895 жылы ашқан жаңалығы. Содан бері әлемде түрлі тақырыптағы һәм түрлі деңгейдегі мың-миллион фильм түсірілді. Әлқисса.Кейінгі жылдары қазақ киносында белгілі бір деңгейде өзгеріс орнап, тың ізденістердің әсері сезіледі. Отандық режиссерлер қадари-халдерінше сапалы әрі мағыналы фильм­дер түсіріп бағуда. Ал дәл қазір қандай кинокартина таспалап жатқанын режиссер, тәуелсіз «Тарлан» сыйлығының лауреаты, Францияның әдебиет және өнер орденінің иегері Дәрежан Өмірбаевтан сұрап көрдік.",
    "text":"- Жақында ғана «Ақын» фильмін түсіріп болдық. Қазір дыбысын монтаждап жатырмыз. Осы айдың аяғында толықтай бітіреміз. Бұл фильмнің сценарийін өзім жаздым. Мұндағы негізгі тақырып - қазақ әдебиетінің, әсіресе қазақ тіліндегі шығармалар мен авторлардың бүгінгі қоғамдағы рөлі, мем­лекеттік тілдің, әдебиеттің болашағы, сон­дай-ақ өнердің, шығармашылықтың тамыры қайда жатыр деген сауалға жауап іздеп көрдік. Фильмнің сюжетін неміс жазушысы Герман Гессенің «Авторлық кеш» атты авто­биографиялық әңгімесінен алдым. Онда жас жазушыны бір қалаға кездесуге шақырады. Автор бүкіл қала өзін күтіп отыр деп ойлайды, бірақ ол кешке ешкім келмейді. Осы сюжеттен бастап басқа да түрлі мәселені қамтуға тырыстық. Қаһарманымыз - 35-40-тың ортасындағы Дидар деген ақын. Оның рөлін әнші Ердос Қанаев ойнайды. Сюжет бойынша ақын Дидарды еліміздің бір түкпіріндегі облысқа авторлық кеш өткізуге шақырады. Ол да Гессе сияқты аса үлкен үмітпен, сеніммен барады. Алайда кешіне бір қыз ғана келеді. Осы оқиғалармен параллель жүріп отыратын тағы бір эпизод бар. Ақын фильм бойы кітап оқып отырады: ол - Махамбеттің өмірі туралы. Оның оқыған оқиғаларын фильмде көрсетіп отырдық. Бірінші, Ма­хамбетті Қараойда қалай өлтіргені, одан соң сүйегінің неше жыл ешкімге керек болмай жатқаны, қазып алып Алматыға алып келгенін түсірдік. Бір қызығы, қаһарманымыз сол кітапты оқыған кезде Махамбеттің бейнесінде өзін елестетеді. Әйелінің бейнесінде өзінің әйелін қояды. Бір фильмнің ішінде екі фильм түсірген сияқты осындай параллель кадрлар бар. Екі образға да ортақ дүние - ақындық: қазіргі уақыттың ақыны және Махамбеттің қай заманда да ақын болып қалатыны, қоғамға байланысты екеуінің де ортақ мәселелері. - Дидардың қазақ әдебиетінде нақты бір прототипі жоқ па? - Ондай ақындар қазір көп деп ойлаймын. Бұл - тек әдебиетшілер мен ақындардың ғана емес, жалпы шығармашылық адам­дарының ортақ мәселесі. Мойындау керек, бүгінде шын өнермен айналысып, еңбегіңді халықтың бағалауы қиындап барады. Сондықтан бұл жиынтық образ, яғни ортақ прототип десек болады. - Түсірілім жұмыстары қай өңірлерде өтті? - Негізгі түсірілім Алматы қаласында өтті. Ал қосымша кадрлар Атырау облысында, Қапшағай, Талғар және пойыз ішіндегі эпизодты Алматы мен Тараз арасындағы пойызда түсірдік. - Кім қаржыландырды? Халыққа қашан ұсынылады? - Мәдениет және спорт министрлігінің қаржыландыруымен «Қазақфильм» түсіріп отыр. Ал кинотеатрларда қашан көрсетілетіні әлі белгісіз. Әрине, бәрі пандемиялық ахуалға байланысты. - Шығармашылық жұмысыңыздың мән-жайын айтып, бөліскеніңізге рахмет.",
    "journal":"Egemen Qazaqstan",
    "category":"Өнер"
  },
  {
    "url":"",
    "title":"Сұлу. Суретшінің көзімен...",
    "date":"20 Мамыр, 2021",
    "author":"Мұхтар КҮМІСБЕК",
    "abstract":"Әрбір суреттің өз тағдыры бар. Суретші оны ойдан ойып, қырдан қырқып кенеп бетіне төге салмайды. Шығарма жүрек көзінен өтпей оқырманға жол тартпауы қажет. Асқақ туындыға анықтаманы уақыт беретінін ескерсек, шебердің еңбегі шетте қалмайтыны анық. Мәселен, орыстың даңқты суретшісі Илья Репиннің «Монахиня» портретінің өмірге келуі секілді. Алғашында қатардағы суреттің бірі көрінгенімен, артынан авторды абырой биігіне жетеледі.",
    "text":"Қара жаулық жамылған қыз портреттен бізге ойлана қа­рап тұрғандай. Сәбидей сүй­­кімді көрінеді. Образ клас­си­ка­лық үлгіде берілген. Сол дә­уір­дегі оқырманға етене та­­ныс кейіпкер ретінде де ерек­­­ше. Мүмкін, бұл туын­ды И.Репиннің әйелінің жие­ні Люд­мила Шев­цова-Спо­раның есте­ліктері болмаса, өнер­тану­шы­лар арасында қы­зығу­шы­лық тудырмас па еді. Портреттегі ғажайып кейіп­кер кім десеңіз, суретшінің қайын әпкесі София. Сің­лі­сінің үйіне қонаққа келген­де күйеу­баласы көріп ға­шық болып қалады. Бірақ тағ­­дырдың жазуы­мен Вера Ре­­­пинге қосылған суретші му­за­сының портретін жа­зу­дан қашпайды. Ең қызығы, София Ильяның туған ағасы Василийге тұрмысқа шығады. Ол Марин театрының ор­кес­трінде қызмет ететін. Со­­ған қа­рағанда София суреттен гөрі, музыкаға әуес болған секілді. Бұлай дейтініміз, сыл­қым Со­фия портретін жаз­ғызарда қылқалам шеберінің әбден ығы­рын шығарған екен. Алғашында сәнді де салтанатты көйлек киіп келеді. Әйт­се де автор сұлудың бұл обра­зын жақтырмайды. Келесіде алдында қасқайып жеңіл әрі ашық көйлекпен отырады. Одан кейін шашын жоғары түйіп, қысқа етекті көйлек киіп келеді. Шынайы өнерге бойлай алмағаны үшін суретші Софиямен әбден жанжалдасады. Тіпті оның әнтек әрекетіне қатты қынжылады. Сөйтіп осын­­дай жағымсыз қылығы үшін қайын апасынан тапқырлықпен кек алу­ды көздейді. Ақыры ерке де сұлу Софияны жабық киім киіндіріп, таза күйінде бейнелейді. Негізінде София өмірінде жабық киім киген жан емес. Зерт­теушілер суреттің құ­пиясын көп ұзамай тауып алды. Ав­тор бояудың бастапқы қаба­тын тазартпаған екен, бұл кейіп­кердің шын киімін егжей-тег­жейлі зерттеуге мүмкіндік берді. Міне, осылайша сәнқой София мінезі жібектей қызға айналып шыға келді. Әуелде кейіпкер мен оқырман портреттің құпиясын түсінбегенімен, уақыт өте шындықтың беті ашыл­ған соң сүйсіне тамашалады. Өмір­­ден жан рахатын іздеген орыс қызының имани кейпін сомдаған автордың туындысы расымен кереметке толы. Сұлу суретшінің көзімен осылай берілді.",
    "journal":"Egemen Qazaqstan",
    "category":"Өнер"
  },
  {
    "url":"",
    "title":"Табиғатқа кесірі тимейтін туризм Қазақстан Альпі клубының алғашқы қадамдары",
    "date":"20 Мамыр, 2021",
    "author":"Айнаш ЕСАЛИ",
    "abstract":"Елімізде туризмді табыс көзіне айналдыруға қатысты көкейкесті мақсаттармен қатар, Қазақстанның таулы аймақтары, әсіресе Алматы тау бөктері идеоло­гиялық және экономикалық шайқастардың орнына айналғаны қашан?! Табиғат қорғаушылар мен кәдімгі қарапайым азаматтар табиғи нысандарды эконо­микалық айналымға қосу үшін мемлекет пен бизнестің табиғи аумақтарда «заманауи қонақүйлер» мен «глемпингтер» салу әрекеттеріне наразылық білдіріп жүр.",
    "text":"Таулардағы туризмді дамыту мәсе­лесінде экологтердің де айтар уәжі жет­­кілікті. Алайда Алматының даму әле­уеті туризм саласында екенін ешкім жоқ­қа шығармайды және мұндай туризм қазынаға ақша әкеліп қана қоймай, ең алдымен табиғатқа зиян тигізбейтін дамыту моделін табу қажет. Яғни Алматыдағы туризмді дамыту туралы армандардың жолында талай әрекеттер жасалынып-ақ жатыр. Соның қазіргісі Еуропалық үлгімен құрылған Қазақстандық Альпілік Клубы (Kaz Alpine Club). Қызметіне енді кіріскен клуб та елдегі экологиялық туризмді үздік әлемдік стандарттар бо­йынша дамыту мен табиғатты қорғауға жәрдемдесуді көздейді. Қазақстандық Альпілік Клуб бел­гілі спорт­шылар, кәсіпкерлер, қоғам қай­­рат­керлерінің бастамасымен құры­лып отыр. Олардың арасында Бағлан Жүнісов, Райымбек Баталов, Елена Ер­за­кович, Тимур Дүйсенғалиев, Ажар Жан­­досова, Артем Скопин, Қажым Жұма­­лиев, Вадим Винокуров сынды іс­­кер адамдар бар. Жарты жолда қала­тын кейбір жоба­лардың жолын құш­па­са, жоғарыдағы түйт­кілдерді шешу жо­лындағы аталған Клубтың да мақ­сат-мүд­делері аз емес. Жарқын келешекте Қазақстандық Альпілік Клубының жоспарында таулы аумақтарды дамыту жобаларын әзірлеу мен іске асыру барысында тұрақты туризм қағидаттарын және экология­лық практика мен технологияларды енгізу мін­деті тұр. Сонымен қатар тау-кен инфра­құрылымын дамыту жобаларын дайындап, іске асыруда қазіргі заманғы эко­логиялық тәсілдерді енгізуі тиіс. Оған қоса Қазақстан тауларында бірегей турис­тік өнімдерді ілгерілете отырып, тау­лы аумақтарда ішкі және халықаралық ту­ризмді ақпараттық сүйемелдеу мен танымал етуді қоса атқарулары қажет. Ал жуық арада ҚБС салу, ұялы опера­торлардың ретрансляторларын орнату, тау гидтерін\/құтқарушыларды дайындау арқылы таудағы қауіпсіз­дікті қамтамасыз ету, барлық қажетті инфрақұрылымы бар Транс Іле Ала­тауының бірегей соқпағын жасау міндеті тұр. Бұл тірліктер турис­тер үшін онлайн платформа мен мо­бильді қосымшалар­ды әзірлеуден бас­талмақ. Аталған жоба­лардың бар­лығы Алматы қаласы мен Алматы облы­сы­ның әкімдіктерімен және Алматы Тау клас­терінің бірлескен жоба­лық кеңсесімен бірлесіп іске асырылатын болады. Қазіргі күндері Kazakh Alpine Club жергілікті және шетелдік сарапшылармен бірге Қазақстанның таулы аумақтарында туризмді дамытудың Жол картасын жасап, оны Алматы және Алматы облы­сының әкімдіктеріне ұсынған. Әрине, туризмге қатысты әлі бітпеген істі бұған дейін де талай рет тізбектеп шыққанбыз. Ал оған дейін Алматыда туристердің қауіпсіздігі қамтамасыз етілген бе деген сауалды алға тарту керек. Бұл мәселеде таяу күндері ғана мегаполис әкімі Бақытжан Сағынтаев БАҚ өкіл­деріне қала қонақтарының қауіп­сіздігін қамтамасыз ету мен таулы бағыт­тарды абаттандыру шаралары ту­ралы баяндаған еді. Қалай атасақ та, Алма­тының әрбір екінші қонағы - шетелдік турист. Пандемияға қарамастан, өткен жылы Алматыға 163 мың шетелдік қонақ келген көрінеді. Қала тұрғындары мен қонақтары арасында ең танымал демалыс түрі - тауда серуендеу. Пандемия барысында таулы аймақтарға бару төрт есе өскен. Қала тұрғындары мен қонақтарының уақыттарын қауіпсіз әрі жайлы уақыт өткізуі үшін қажетті жағдайлар жасалып жатқанын жоққа шығаруға болмайды. Мәселен, адамдар көп жиналатын таулар мен ұлттық саябақтардың, демалыс орындарының инфрақұрылымы біртіндеп реттеліп жатыр. Қазірдің өзінде 1 мың шақырым тау­дың жаяу соқпақтары цифрландырылды, 500 шақырымы абаттандырылды. Шымбұлақта, Медеуде визит-орталықтар ашылды. Осындай орталықтар Аюсай шатқалы мен «Горельник» термалды бұлағының жанында жұмыс істей бас­тады. Медеуде, Республика алаңында, Халықаралық әуежайда және Республи­ка сарайының жанында туристік поли­цияның 4 пункті ашылды. Туристердің қауіпсіздігі үшін ұялы байланыстың аймақтары кеңейтіледі. Бұдан өзге, Кіші және Үлкен Алматы шатқалдарында 2 бақылау-құтқару бе­кеті, Тұйық су қыратында тікұшақ ала­ңы, таулы бағыттардың шеткі тораптық учас­­келерінде туристер паналайтын 15 ла­шық салынады. Сондай-ақ құтқару топ­тарына сигнал беру үшін дабылды бас­тырмалары бар 10 радиорелейлі ба­ған орнатылады. Аюсай шатқалында жайлылық пен қауіпсіздікті арттыру үшін визит орта­лық салынды, мұнда туристер қажет ақпаратты, тауда жаяу серуендейтін та­уар­ларды, кәдесыйлар мен азық-тү­лікті ала алады. Жоба - санитарлық-гигие­налық орталығы, тамақтану пункті, жаз­ғы террасасы және ақысыз Wi-Fi бар ту­­ристік ақпараттық орталық, мұнда әр турист туристік бағыттар, соқпақтар, ұлт­тық парктегі нысандардың байланыс мәлі­меттері туралы ақпарат ала алады. Визит орталықта қауіпсіз демалыстың негіздерін түсіндіру үшін жабайы таби­ғаттың «Тамыр» мектебі ашылған. Ерік­тілер мен кәсіби альпинистер ақысыз дәрістер оқиды. 700 турист қауіпсіздік және табиғатты қорғау бойынша оқы­тудан өтті. Белсенді 20 қала тұрғыны ерік­тілер қозғалысының көшбасшысы бо­лып, Ұлттық паркті көгалдандыруға, тау жолдары мен алаңқайдағы тәртіпті сақтауға көмектеспек. Үлкен Алматы шатқалындағы Іле-Алатауы ұлттық саябағында экологиялық туризмді дамыту жобалары да алға жылжып жатқан жайы бар. Визит орталықта ақпараттық қызмет пен санитарлық-гигиеналық қондырғыны орналастыру қарастырылған. Консультанттар серуен­деу ережесі, бағыттар және ерекше орын­дар туралы айтып береді. Сонымен қа­тар Үлкен Алматы өзенінің келбетін та­машалауға болатын көру алаңы жаб­дық­талады. Басты талап - ауыз су көзі мен іргелес аумақтың экологиялық теңге­рімін сақтау. Алматы тау кластерін дамыту аясында кейінгі 4 жылда 1000 шақырымнан астам таулы бағыттар цифрландырыл­ды, оның ішінде ұзындығы 500 шақы­рым болатын 36 бағыт абаттандырылды. Цифр­ландырылған бағыттар Интернет же­лісінде және оффлайн режімінде GPS Ranger және 2Gis навигаторларында қолжетімді. 2021 жылы қосымша 172 шақырым тау соқпағын жақсарту жос­парланып отыр. Бағлан Жүнісов, альпинист, іскер: «Kazakh Alpine Club-тың ең басты міндеті - outdoor белсенділікті дамыту­ға бейжай қарамайтын адамдарды бірікті­ру, табиғи ресурстарды қорғау, туризм­ді дамыту, жастарды тарту және оқыту, осы қоғамдастықтың әлемдік трендтерге қатысу, мемлекеттік құрылымдар­дың құ­қықтары мен талаптарын қорғау және бар­лық деңгейлерде қоғамдастық қаты­су­шыларының құқықтарын сауатты қор­ғау сияқты негізгі міндеттер үшін ұйым­­ды жүйелі және жоспарлы түрде құру». Райымбек Баталов, «Вело­френдс» қорының негізін қалаушы, іс­кер: «Kazakh Alpine Club еуропалық Альпі клуб­та­рының үлгісі бойынша құ­рылған, онда қалың жұртшылық табиғи аумақ­тарды қорғау және дамыту үшін бірігеді. Клуб­тың барлық мүшелері экология­лық тепе-теңдікті сақтауға және туристік орын­дарды қорғауға және абаттандыруға кете­тін жарналарды төлейді. Осылайша, әр тұрғын табиғи аумақтың «қожайыны» болады және оған мұқият қамқорлық жасайды. Біз бұл идеологияны - табиғатқа өз үйі ретінде қарауды Қазақстанда әлі де дамыту қажет екенін түсінеміз, бірақ қоғамды шетін экологиялық мәселелерді талқылауға және шешуге осындай тәсіл­дің тиімді екеніне сенімдіміз». Тимур Дүйсенғалиев, Қазақ­стан­дық Альпілік Клубының құрыл­тайшысы: «Тау-кен Омбудсмені ретінде біз олар­дың бастамашыларының меншік нысанына қарамастан, ұлттық табиғи парк­тердің аумақтарын қоса алғанда, тау-кен аумақтарын игерудің барлық жоба­ларын заңды, ашық және жария талқы­лауды қамтамасыз ету үшін аккредит­теу, сондай-ақ салалық және қоғам­дық кеңестерге кіру арқылы барлық мемле­кеттік және өзге де құрылымдармен ын­ты­мақтасатын боламыз».",
    "journal":"Egemen Qazaqstan",
    "category":"Туризм"
  },
  
  {
    "url":"",
    "title":"Турсектордың құзыретін арттыруға ниетті",
    "date":"20 Мамыр, 2021",
    "author":"Әли БИТӨРЕ",
    "abstract":"Бүгінгі таңда Қазақстанның туризм және оның басқа да сабақ­тас салаларында 470 мыңнан астам адам немесе жұмыспен қам­тылған халықтың 5,5%-ы еңбек етеді. Сондықтан туристік қыз­мет көрсетудің отандық секторын дамыту мәселелері кадр­лар­­дың біліктілігін арттыру жүйесінің жақсаруымен ­байланысты.",
    "text":"Жақында Kazakh Tourism ұлт­тық компаниясы мен Mental HR Consultancy түрік компания­сы саланың кәсіби мамандарын даярлау және еңбек ре­сурс­тарының бәсекеге қабі­лет­ті­лігін арттыру мәселелері бо­йын­ша ынтымақтастық туралы ме­морандумға қол қойды. «Нарықта білікті кадрлар тап­шы­лығы орын алса, әсіресе кә­сіби дайындалған желілік қыз­меткерлер болмаған кезде, ту­ризмді сапалы дамыту мүмкін емес», деді Ұлттық ком­панияның бас­қарма төрағасы Ержан Еркінбаев. Туризмді қарқынды дамыту үшін екі негізгі құрамдас бөлік бар. Біріншісі - инфрақұрылым мен коммуникация. 2019 жылы қабылданған туристік саланы дамытуға арналған мемлекеттік бағдарлама аясында бүгінге дейін жалпы сомасы 61,1 млрд теңге құрайтын 55 жоба іске асырылды. Екіншісі - саланың құзыреті. Мемлекет тарапынан Мәдениет және спорт министрлігі кадрлық әлеуетті дамыту мәселелеріне үлкен көңіл бөліп келеді. Ма­ман­дар даярлайтын алғашқы бейін­дік Халықаралық туризм және қонақжайлық университеті ашылғаны белгілі. «Былтыр қолға алған academy.tourismonline.kz жобасы өзінің тиімділігін дәлелдегенін атап өт­кім келеді. Туризм саласы туралы онлайн дәріс алғысы келетін кез келген адам сапалы теориялық дайындықтан өте алады. Биыл біз кәсіби спикерлерді көптеп тарта отырып, жаңа оқыту модульде­рін жасауды жалғастырамыз. Сондай-ақ осы жылы біз өңірлік оқу орындарының базасында Маңғыстау туризм саласы үшін жергілікті тұрғындар қатарынан желілік 1500 адамды оқыту бойынша сынамалы жобаны іске асыруды жоспарлап отырмыз», деді Ержан Еркінбаев. Mental HR Consultancy тү­рік компаниясы бизнес су­бъек­­тілері мен Қазақстан Респуб­ли­касының мемлекеттік ор­ган­­дарының желілік және бас­қару қызметкерлерін оқыту мәсе­ле­лерінен басқа, инвестициялар тарту және туристік секторды цифр­ландыру сияқты бағыттар бойынша жұмыс істейді.",
    "journal":"Egemen Qazaqstan",
    "category":"Туризм"
  },
    {
    "url":"",
    "title":"Саланың басым бағыттары талқыланды",
    "date":"20 Мамыр, 2021",
    "author":"Әли БИТӨРЕ",
    "abstract":"Ұлттық кәсіпкерлер палатасы алаңында Мәдениет және спорт вице-министрі Ғабидулла Әбдірахымов, Мәдениет және спорт министрлігі Туризм индустриясы комитетінің төрағасы Данияр Рыспеков, «Kazakh Tourism» ҰК» АҚ басқарма төрағасы Ержан Еркінбаевтың қатысуымен Туристік сала комитетінің отырысы өтті.",
    "text":"«Атамекен» ҰКП басқарма төрағасының орынбасары Юлия Якупбаева жиынды ашып, комитеттің 2020 жылы атқарған жұмыс есебін таныстырды. «Өткен жыл туризм саласына ауыр тиді. Туризм саласының елдің жалпы ішкі өніміне салымы айтарлықтай төмендеді, себебі туристік кәсіпорындардың кірісі азайып, субъектілердің саны да қысқарды. Кәсіпкерлік қызметтің көп түріне тыйым салынды. Туристік нарық және Денсаулық сақтау министрлігімен бірге біз қонақүйлер, шипажайларға карантиннен шығу алгоритмдерін дайындап, қызыл аймақта қалған өңірлерде 15 адамға дейін экскурсиялар ұйымдастыруға, туристік нысандар үшін жағажайлар жұмысын жандандыруға мүмкіндік алдық. Бизнес іс-шаралары мен балалар лагерьлеріне арналған алгоритмдер де нақтыланды. Барлық санитарлық талаптарды ескере отырып, біз лагерлерді жақын арада ашамыз деп үміттенеміз», деді Ю.Якупбаева. Сонымен қатар спикер көшпелі туризм саласында атқарылған жұмыстар, «Атамекен», Kazakh Tourism, Мәдениет және спорт минис­трлігі арасындағы ішкі туристік өнімді дамыту бойынша үшжақты жол картасы жайында мәлімдеді. Жол картасын іске асыруда «Жанды сабақтар» жобасы маңызды бастама болмақ, биыл жоба ел ауқымында таратылып, жаңа оқу пәндерін қамтиды деп жоспарланған. Юлия Якупбаеваның айтуынша, бірқатар жеке мектеп жобаға қатысуға ынта танытып отыр. Өз кезегінде Мәдениет және спорт вице-министрі Ғабидулла Әбдірахымов «Атамекеннің» Үкіметтегі бизнес мүдделерін ұсынудағы тиімді жұмысын атап өтіп, министрлік ұсынған кейбір жаңашылдықтар туралы айтты. - Туристік маусым басталар алдында біз туристік қоғамдастықпен стандарттау және қызмет сапасын арттыруға байланысты туристік қызметтерді ұсыну ережелеріне енгізілген өзгертулер жобасын талқылағымыз келеді. Бұдан бөлек, біз Kazakh Tourism қауымдастығымен мобильді қосымша әзірлеп жатырмыз, онда субъектілер тізілімі жарияланады, мысалға ту­ристерден кері байланыс алу мүмкіндігі мен гидтер туралы ақпарат жарияланады. Сонымен қатар мамыр айының соңында Түркістанда эпидахуал тұрақталса, туристік форум өткізуді жоспар­лап отырмыз. Сондай-ақ TicketOn сервисі үлгісінде ірі музейлерге билет құнын онлайн-төлеуді енгізуді жоспарладық. E-Qonaq жүйесін енгізуді тездету де маңызды болып тұр. Жиында комитет мүшелеріне турбизнес субъектілері мен қауымдастықтардан бірқатар ұсыныс жасалды. Complete Service туристік ком­паниясының директоры Абылхан Сәрсенбаев демалыс орындарына келушілер санын арттыруды қамтамасыз ету үшін шипажайлар мен туроператорлардың өзара әрекеттесуінің ма­ңызын атап өтті. Қазақстан туроператорлар қауымдастығының президенті Инна Рей қазір мемлекеттік органдарға көшпелі және кірмелік туризмінің мәселелерін шешу қажет екенін атап өтті. - Қиын кезеңде біз жұмыла жұмыс істей алатынымызды көрсеттік. Бүгінде әлем елдерінің экономикасы қол режімінде жұмыс істеп жатыр, туризм саласында қазір туристерге алғашқы­лар­дың бірі болып ашылған елдер ұтып жатыр, ондай елдер қатарында Черногория және Мальдив аралдары бар. Сондықтан, бізге сырттан келетін туристерге, ең болмағанда ұйымдастырушы топ­тарға визасыз режімді ашу керек. Юлия Якупбаева уәкілетті орган және биз­неспен бірлесіп, сырттан келетін туристер үшін шекараны ашып, ВАК қарауына шыға­руға мүм­кіндік беретін механизм әзірлеуді ұсын­ды. «Туристік қоғамдастыққа 2020 жылы ұйым­дас­тырылған жұмысы үшін алғыс айтамын, атқа­рылған жұмыс нәтижесі ішкі туризмнің әлеуеті зор және оған халық тарапынан үлкен қызы­ғушылық барын көрсетті. Осы жылы да бір­лесіп, тиімді жұмыс істеулеріңізді сұраймын, сонда нәтижелер одан да көп болады», деді Ю. Якупбаева.",
    "journal":"Egemen Qazaqstan",
    "category":"Аймақтар"
  },
   {
    "url":"",
    "title":"Власов - үздіктер қатарында",
    "date":"20 Мамыр, 2021",
    "author":"Әли БИТӨРЕ",
    "abstract":"Бұл күндері велоспорт жанкүйерлерінің назары Италия тас жолдарына ауып тұр. Өйткені Апеннин түбегінде велоспорттан бейресми әлем чемпионаты саналатын «Тур де Франс» жарысынан кейінгі орында тұратын әйгілі «Джиро д'Италия» көпкүндігі өтіп жатыр. Гранд-турдың 10 кезеңі артта қалса да, жалпы есептегі көшбасшылар әр күн сайын өзгеруде.",
    "text":"Былтыр пандемияға байланысты қазан айында өткізілген әйгілі жарыс биыл дәстүр бойынша әдеттегідей мамыр айында басталды. 104-мәрте ұйымдастырылып жатқан осы жылғы жарыста 23 команданың 184 велошабандозы өнер көрсетуде. Олардың қатарында жыл сайын ірі жарыстарда жоғары орындарға қол жеткізіп жүрген қазақстандық-канадалық Astana-Premier Tech клубы да бар. Велокөпкүндіктің атауы «Джиро д'Италия» болғанымен, жарыс Ита­лия­дан бөлек, Словения және Швейцария тас жолдарында да ұйымдастырылады. Туриннен бастау алып, Миланда өз мәресіне жететін бәсекеде велошабандоздар жалпы ұзындығы 3479,9 шақырым жолды жүріп өтуі тиіс. Бүгінде жарыстың 10 кезеңі артта қалып, спортшылар аталған қашықтың тең жартысына жуық жолын басып өтті. Әзірше, жалпы есепте 24 жастағы колумбиялық велошабандоз Эган Берналь көш бастап келеді. 9-кезеңдегі таулы жолда алдына жан салмаған Берналь мәре сызығын өзгелерден бұрын кесіп, кезең жеңімпазы атанды. Ол - 10 кезеңнен кейінгі жалпы есепте көш бастаған төртінші велошабандоз. Алғашқы үш кезеңде италиялық Филиппо Ганна күлгін жейдені кисе, кейіннен бірде-бір кезеңде жеңімпаз атанбаған тағы бір италиялық спортшы Алессандро Де Марки екі кезең бойы топ басында болды. Сондай-ақ Де Марки сияқты үздіктер қатарынан көрінбеген мажарстандық Аттила Вальтер де үш күн қатарынан жалпы кезеңде көш бастады. Ал Astana-Premier Tech клубын Апен­нин түбегіне капитан ретінде бастап барған 24 жастағы ресейлік велошабандоз Александр Власов 10 кезең­нен кейін жалпы есепте үшінші орында келеді. Ол күлгін жейде иесі Эган Бернальдан бар-жоғы 22 секунд артта тұр. Әлі алда 11 кезең бар еке­нін ескерсек, жағдай сан мәрте өзгеруі әбден мүмкін. Жалпы «Астана» капитаны «Джиро д'Италия» гранд-турына осымен екінші мәрте қатысып жатыр. Дегенмен оның осы жарыстағы былтырғы дебюті аса сәтті бола қойған жоқ. Себебі вело­көп­күндіктің алғашқы екі кезеңінен кейін денсаулығына байланысты жарысты ерте аяқтауға мәжбүр болып еді. Осылайша өзінің алғашқы гранд-тур бәсекесін соңына дейін жалғастыра алмаған-ды. Міне, араға жыл салып ресейлік спортшы Италиядағы жарысқа команда капитаны ретінде келді. «Джиро» алдында Александр Власов Astana-Premier Tech клубының баспасөз қызметіне биылғы жарыс туралы өз ойын білдіріп, суперкөпкүндікте жақсы нәтиже көрсетуге тырысатынын айтқан еді. - Былтырғы «Джиро-2020»-да екін­ші кезеңнен кейін жарыстан шығып қалған соң, өзімді Италияда бастаған ісім аяқ­талмай қалған сияқты сезініп жүрмін. Осы жарыстағы басты мақсатым - бірінші кезеңнен бастап, соңына дейін жа­рақатсыз жүріп өтіп, әр кезеңде барын­ша жоғары нәтиже көр­сету. Биыл­ғы додаға қатысып жатқан спорт­шы­лардың қатарында әлемнің ең үздік және тәжірибелі бірнеше шабандозы бар. Десе де үздіктермен жарысуда аянып қал­май­мын. Миланда өтетін жарыстың фина­лында қай орында болатынымды бәсеке соңында көре жатармыз», деген еді А.Власов. ­Әзірге Александрдың биылғы «Джиро д'Италиядағы» жорығы жаман емес. Алғашқы екі кезеңде өзін жақсы қырынан көрсете алмаған ресейлік велошабандоз үшінші кезеңнен бас­тап үздіктер қатарына қосылды. Бірінші кезеңдегі қысқа, бірақ жоғары жылдамдықпен Туринде өткен жекелей жарыста 11-орынға ие болса, 179 шақырымға созылған екінші кезеңде мәреге 47-ші болып жетті. Биелле мен Канале қалаларын жалғаған үшінші кезеңде Astana-Premier Tech сапынан бұл кезеңде италиялық Фабио Феллини үздік болды. Фабио мәре сызығын 17-ші болып кесті. Ал Власов болса, бұл кезеңді небәрі 41-ші орынмен түйіндеді. Дегенмен уақыт көрсеткіші жағынан тәуір нәтижеге ие болған ол осы кезеңнен бастап ТОП-10 спортшының қатарына қосылды. 5-кезеңде алтыншы, ал 6-кезеңде төртінші орынға көтеріле алды. 6-кезеңдегі толассыз жауған жаңбыр мен ауа температурасының төмендеуі және үш асуы бар бұл кезең барлық велошабандоз үшін нағыз сынақ болды. Жарыс соңына дейін фавориттер тобында болған Александр Власов мәреге 10-шы болып келді. Кейінгі екі кезеңде де Власов жарыс жолын көшбасшылармен бірге жү­ріп өтіп, жалпы есептегі 4-орнын сақ­тап қалды. Ал алғашқы 10 күндіктің 9-шы кезеңі велоспортшылар үшін ең тартысты жарыс күні болды. Себебі Кампо Феличе асуында мәресіне жеткен таулы кезең «Джиро д'Италияның» бас классификациясына айтарлықтай өзгерістер алып келді. Astana-Premier Tech командасының капитаны бұл күні мәреге үшінші болып келіп, супер­көп­күндіктің жалпы есебінде 3-орынға көтерілді. Сейсенбі күні тынығып алған ве­ло­спортшылар кеше қайта жарыс жолына шықты. Вело­шабандоздарды алда бес таулы, бір орта деңгейдегі таулы, төрт жазық кезең және бір қысқа қашықтағы спринт жарысы күтіп тұр.",
    "journal":"Egemen Qazaqstan",
    "category":"Спорт"
  },
  {
    "url":"",
    "title":"Абзал азаматты еске алды",
    "date":"20 Мамыр, 2021",
    "author":"Ғалым СҮЛЕЙМЕН",
    "abstract":"Алматыдағы Балуан Шолақ атындағы Мәдениет және спорт сарайында дзюдодан жасөспірімдер мен жастар арасындағы Азия кубогы өз мәресіне жетті. Өзбекстан, Қырғызстан, Тәжікстан және Қазақстанның барлық өңірінен келген балуандардың басын қосқан жарыс белгілі қоғам қайраткері, білікті басшы, атымтай жомарт Бекет Махмұтовты еске түсіруге арналды.",
    "text":"Жас кезінде самбомен шұғылданып, спорт шебері дәрежесіне дейін жеткен Бекет Сапабекұлы Кеңес Одағы тұсында түрлі салада басшылық қызметтер атқарды. Заманның аумалы-төкпелі кезеңінде бизнеске бет бұрды. 1993 жылы Қазақстан бокс федерациясының тізгінін ұстаса, 1998 жылы АИБА-ның вице-президенті болып сайланды. Сол кездері спорттың осы түрі бойынша жерлестеріміз толағай табыстарға қол жеткізді. Олимпия ойындары мен әлем чемпионаттарындағы жеңіп алған түрлі-түсті медальдардан бөлек, ғаламдық доданың ең үздік былғары қолғап шеберіне тиесілі Вэл Баркер кубогының біздің жігіттерге бір емес, бірнеше мәрте бұйырғаны да есімізде. 2009-2012 жылдар аралығында Б.Махмұтов республикалық Дзюдо федерациясының президенті, көп ұзамай Азия конфедерациясының вице-президенті қызметтерін атқарды. Дәл сол тұста күрестің бұл түрінде биік белестерді бағындырдық. Бір сөзбен айтсақ, айтулы азаматтың Қазақстан спортының өркендеуіне сіңірген еңбегі орасан зор. Бекет ағамыз былтырғы жылдың 14 сәуірінде 81 жасқа қараған шағында дүниеден озды. Бекет Махмұтовты еске түсіруге арналған дәстүрлі турнирді тамашалау арқылы елімізде аса дарынды дзюдошылардың қалың шоғыры өсіп келе жатқанын аңғардық. Бұл әңгіме ұлдарға қатысты. Мәселен, жас­тар арасындағы жарыста өз салмақ дәрежесі бойынша топ жарған Шерзод Давлатов (60 кило), Серікбол Естай (73 кило), Аян Байғазы (81 кило) және Ермахан Әнуарбеков (90 кило) сынды балуандарды қалай мақтасақ та жарасады. Олардың бойынан жеңіске деген ерекше құлшыныс анық аңғарылды. Барлығы да өздерінің өжеттігімен, табандылығымен және техникалық арсеналдарының молдығымен оқшау­ланды. Сонымен қатар әр белдесу барысында олар дәп бір сақа спортшылар секілді өте сауатты тактика ұстанып, қарсыластарын алып та, шалып та жықты. Осындай көріністерді көріп, көңіліміз кәдімгідей марқайып қалды. Ал қалған үш салмақта Өзбек­стан­ның өрендері бас жүлдені олжалады. Өкінішке қарай, көңілге кірбің түсірген жайттар да қылаң берді. Қазіргі кезде елімізде әйелдер дзюдосы ақсап тұрғаны баршаға мәлім. Сол секілді қыздардың да жағдайы мәз емес екен. Мәселен, жеті салмақ дәрежесі бойынша өткен белдесулердің тек үшеуінде ғана қазақ балуандарының бақ жұлдызы жанды. Жеңіс тұғырының ең биік сатысына көтерілу бақыты Мөлдір Бейсенова (57 кило), Роза Нұсантайқызы (70 кило) және Әсел Бисенбай (70 кило) сынды бойжеткендерге бұйырды. Сонымен қатар, өзбектің үш аруы және қырғыздың бір қызы алтыннан алқа тақты. Жасөспірімдер арасындағы са­йыста да дәл сондай көріністің куәсі болдық. Біздің ұлдар сегіз салмақтың алтауында алдына жан салмады. Атап айтсақ, Санжар Әли (50 кило), Талғат Орынбасар (55 кило), Аян Байкенжеев (60 кило), Акбар Алтай (66 кило), Нұржан Бисенов (81 кило) және Дамир Ахет (+90 кило) Алматы татамиінде қарсылас шақ келтірмеді. Бас жүлденің екеуі Қырғызстан мен Өзбекстанға кетті. Ал қыздарымыздың өнері көңілімізден шықпады. Жерлестеріміздің арасынан тек Сабина Юлдашбекова (40 кило) мен Аружан Ережепованың (52 ки­ло) алтын тұғырға көтерілуге күш-жі­гері жетті. Тағы бір салмақта Қырғыз­станның өкілі жеңіс тойын тойласа, бас жүлденің бесеуі Өзбекстаннан келген бұрымдылардың қоржынында кетті.",
    "journal":"Egemen Qazaqstan",
    "category":"Спорт"
  },
    {
    "url":"",
    "title":"Қазақ бапкерлеріне қойылған ескерткіш",
    "date":"20 Мамыр, 2021",
    "author":"Egemen Qazaqstan",
    "abstract":"Бұйыртса, бүгін бұл кітаптың тұсауы ресми кесіледі. Көзге көріне бермейтін, көрінсе де көп елене бермейтін, қалтарыста қалыңқырап қоятын бапкерлер мен жаттықтырушылардың қажырлы еңбегін бағалауға арналған бұл кітап - «Қазақтың 72 бапкері» деп аталады. Жыл басында баспа бетін көріп, оқырманына жол тартқан осы бір бағалы еңбектің авторы - қарымды қаламгер, белгілі спорт тарихшысы Қыдырбек Рысбек.",
    "text":"Амангелді Қияс «Egemen Qazaqstan» Қырық жылға таяу жиған-тергенді қайта бір қарап, 3 жылғы тынымсыз еңбектің нәтижесінде дүниеге келген кітап бұл. Қазақ спортының кейінгі 75 жыл тарихын қамтитын осы бір құнды дүние, ұлы даланың даңқын асқақтатқан дарабоздарды даярлап, жеңіске жетуіне тікелей дәнекер болған бапкерлерді оқырмандарына жеке-жеке таныстыруға бел буғандай. Ел ерекше ықылас танытқан бұл еңбек соңғы қос ғасырдағы таңдаулы 120-дан аса бапкер мен олардың 500-ден астам шәкірті туралы деректер мен материалдардың басын қосады. Бүтіндей бір ғылыми-зерттеу институтының белін қайыстырар мехнаты мол шаруасын жалғыз өзі мо­йынына алған Қыдырбек ағамыз еңбекқорлық пен табандылықтың, ыждаһаттылық пен ұқыптылықтың арқасында оны ойдағыдай атқарып шығып, оқырманына олжа салды. Парламент Мәжілісінің депутаты Дархан Мыңбай: «Бұл - бапкерлерге қойылған ескерткіш» деп лайықты бағасын да берген еді. «Дүркіреген, дүбірлеген додалар - көз бен көңілді бірдей арбайтын спорт дүниесінің бергі жағы ғана. Ал оның ар жағында мыңдаған саңлақтарды осы аламанға жанын сала баптап, қылыштай қайрап әкелетін жүздеген бапкерлердің жанкешті маңдай тері, ізденісі, сұрапыл тірлігі жатыр», деп жазады ол кісі өз алғысөзінде. Қазақ бапкерлеріне арналған кітап жарыққа шыққанға дейін Қыдырбек ағамыздың «Қазақ балуан­дары», «Қазақ боксшылары», қос томдық «Қазақ олимпиадашылары» деректі жинақтары, сонымен қатар «Дәулет», «Сұрмерген», «Бекзат», «Берікқазы», «Тұрлықан Қасенұлы» кітаптары да өз оқырмандарын тауып, көпшіліктен өз бағасын алып үлгерген еді. Ал жолы да, жөні де бөлек «Қазақтың 72 бапкері» кітабы спорт тарихындағы белді жаттықтырушылар туралы жазылған тұңғыш толымды кітап деп бағалануда. Осы орайда кітап авторы Қыдырбек Рысбек ағамыз былай деп ой өрбітеді: «Бұл кітаптарға шыққан адамдардың бәрімен жақсы араластым. Тек екеуімен ғана сөйлесе алмадым. Оның біреуі - 1969 жылы қайтыс болған Октябрь Жарылғапов, екіншісі - 1996 жылы қайтқан Кеңес Омарұлы. Кітапқа әр кейіпкердің суретін ертең біздің ұрпағымыз 50-100 жылдан кейін мақтанып айтып отыратындай етіп әдейі түсірткіздім. Ұлт тарихын уақытында жинақтап, тасқа басып отырмасақ, ертең көп нәрсе көмескі тартып, талай тұлғаларымыз ұмыт болары сөзсіз». Расында да, ұлттың ұпайын түгендеп жүрген ұстаз-бапкерлер ұмыт қалмасы үшін үлкен жоба қолға алынды. Алдағы күндерде де жалғасын табады деп үміттенеміз. Жұлдызды табу да, оны жарқыратып жағу да оңай шаруа емес. Мұны бапкердің бапкері ғана ойдағыдай атқара алса керек-ті... ...Өлшеусіз төгілген маңдай тердің өтеуіндей болған өте бір құнды дүние осылайша өз оқырманына жол тартты. Ақ жолын тілейік, ағайын!",
    "journal":"Egemen Qazaqstan",
    "category":"Руханият"
  },
  {
    "url":"",
    "title":"Сиязбек Далиев - Еуропа чемпионы",
    "date":"20 Мамыр, 2021",
    "author":"Egemen Qazaqstan",
    "abstract":"Паралимпиада спорт түрлерінен Пор­ту­галияда өтіп жатқан Еуропа ашық бірін­шілігінде қазақстандық Сиязбек Далиев чемпион атанды.",
    "text":"Жерлесіміз финалдық сында баттерфляй әдісімен жүзу бойынша 50м қашықтықты 35,78 секундта жүзіп өтіп, мәреге бірінші жетті. Айта кететін бір жайт, дәл осы қашықтық Сиязбек үшін негізгі болып табылады, 2018 жылы Джакартада өткен Азия параойындарында да осы әдіспен жүзуде алтын медаль иеленген болатын. Әзірше Сиязбектің жүлдесі командамыз үшін жалғыз болып тұр. Португалияның Мадейра аралында өтіп жатқан жарыс 20 мамыр күні аяқталады.",
    "journal":"Egemen Qazaqstan",
    "category":"Спорт"
  },
  {
    "url":"",
    "title":"Лозаннада шеберлік байқасуда",
    "date":"20 Мамыр, 2021",
    "author":"Ғалым СҮЛЕЙМЕН",
    "abstract":"Бұл күндері Швейцарияның Лозанна қаласында садақ атудан Әлем кубогының кезеңдік сайысы өтуде.",
    "text":"23 мамырға дейін созылатын дүбірлі додада Қа­зақ­санның туы астында жеті спортшы бақ сы­науда. Солардың біразы жарыс жолына шы­ғып та үлгерді. Өкінішке қарай, алғашқы күні мер­ген­деріміз мүлт кетті. Жерлестеріміздің арасынан ең үздік көрсеткішке Денис Ганкин қол жеткізді. Ол 21 орынды иеленді. Ал Санжар Мұсаев (51 орын), Иль­фат Абуллин (58 орын) және Сұлтан Дүзел­баев­тың (73 орын) көрсеткіштері одан да нашар болды. Сол секілді қыздарымыз да өрелі өнерімен өз жанкүйерлерін қуанта алмады. Алина Ілиясова - 37, Фарида Түкебаева - 40 және Анастасия Баннова 42 сатыларға жайғасты.",
    "journal":"Egemen Qazaqstan",
    "category":"Спорт"
  },
      {
    "url":"",
    "title":"«Сені қайтіп көре аламын ба, туған жерім...»",
    "date":"20 Мамыр, 2021",
    "author":"Думан АНАШ",
    "abstract":"Жуырда Елбасы кітапханасында Қазақстанның тұңғыш ғарышкері, Халық Қаһарманы Тоқтар Әубәкіровпен онлайн-кездесу өтті. Іс-шара көпшілікке арналған бағдарлама аясында «Адамға табын, жер, енді!» халықаралық көрме алаңында ұйымдастырылды.",
    "text":"- Қазақстан Республикасы Тәуел­сіздігінің 30 жылдығын ме­ре­келеу аясында Елбасы кітап­ха­насында Юрий Гагариннің ғарышқа ұшуының 60 жылдығы және Тоқтар Әубәкіровтің ғарыштағы алғашқы сапарына 30 жыл толуына арналған «Адамға табын, жер, енді!» халықаралық көрмесі ашылды. Көрме атауы Олжас Сүлейменовтің ға­рышты бағындырған адамзатты әй­гілеп, күллі әлемнен сүйінші сұра­ған поэмасынан алынып отыр. Ауқым­ды көрменің арқауына ай­налған атау да адамның қия­лына қанат бітіреді. Бүгінгі кез­десуіміздің құрметті қонағы - қазақтың тұңғыш ғарышкері Тоқтар Оңғарбайұлы Әубәкіров. Басқосудың да, көрменің де жаңа елордадағы Ел­басының алғашқы жұмыс резиденциясында өтуінің символдық мәні бар, өйткені оның салиқалы саясатының арқасында Байқоңыр бұрынғысынша өзінің стратегиялық маңызын сақтап қалды. Қазақстан өзінің ғарыш саласын қалыптастырып, батырларын аспан әлеміне аттан­дырды. Еліміздің әлемдік ға­рыш саласын дамытуға қос­қан үлесі туралы айта келе, Қазақстан Президенті Қасым-Жомарт Тоқаев: «Байқоңыр - күллі адамзаттың игілігі, оның әлемдік космонавтикадағы тарихи рөлі зор» деген болатын. Біздің көрме - соның жарқын дәлелі. Елбасы кітапханасы Цифр­лық даму, инновациялар және аэроғарыш өнеркәсібі министрлігі, Қызылорда, Ақ­төбе, Солтүстік Қазақстан об­лыстарының әкімдіктерімен және «Роскосмос» МК, Қазақ­стандағы Россотрудничество өкілдігі, Мәскеудегі Ю.А.Гагарин атындағы Космонавтика музейі мен Украинадағы С.П.Королев атындағы Ұлттық космонавтика музейі секілді шетелдік се­ріктестерімен бірге осы жобаны жүзеге асырды, - деді іс-шараны ашқан Елбасы кітапханасының директоры Бақытжан Темірболат. Ол қатысушыларды көрме серік­тестері - Ю.А.Гагарин атын­­дағы Кос­мо­навтика музейі (Мәскеу қ.) және С.П.Королев атындағы Ұлттық космонав­тика музейі (Житомир қ.) өкіл­дерінің бейнеүндеулерін көруге шақырды. - Ғарышты игеру басталғаннан бері 60 жыл өтті. Бұл - адамның өмірі үшін аз көрінгенімен, адамзат үшін ғарыш кеңістігін игерудің алғашқы қадамы. Бар­шаңызды осы мерейлі мезетпен құттықтаймын! Өткен ғасырдың басында Эдуард Кон­стантинович Циолковский айтқан армандарды жүзеге асы­рамыз деп ойлаймын. Біз, адамзат, басқа планеталарды бағын­дырамыз. Бұл сәт алыс емес. Ал осы кездесуде отырған жастар бұған куә болып қана қоймай, сонымен қатар қатысушы да болуы мүмкін, - деді өзінің құттықтау сөзінде Тоқтар Әубәкіров.Іс-шараға қатысқан Нұр-Сұлтан қаласының №72 мек­теп-лицейінің оқушылары мен Сервис және туризм колледжінің студенттері жиын ал­дында «Жер-Ана. Тұңғыштар то­ғысы!» көр­месінің материалдарымен, адам­заттың ғарыш кеңістігіндегі ал­ғашқы қадамдарының хроникасымен, ғарыш ғылымындағы жетістіктер және алғашқы ғарыш­керлер Т.Әубәкіров, Т.Мұсабаев және А.Айым­бетовтің ерлік­терімен танысты.Онлайн байланысқа (ZOOM ар­қылы) Нұр-Сұлтан қаласындағы Бас­қару колледжінің, Құрылыс кол­леджінің, Менеджмент және бизнес, Көпбейінді колледждің сту­дент­тері, Қажымұқан атын­дағы маман­дан­дырылған олим­пиадалық резерв мек­тебінің оқу­шылары, сондай-ақ Қа­рағанды қаласындағы Лингва шет тілдері колледжінің білімгерлері, Маң­ғыстау облысы Бейнеу қаласы мектеп-гимназиясының, Ақтөбе облысы Қобда ауылдық мектеп-гимназиясының, Алматы және Тараз қалаларының Назарбаев зияткерлік мектептерінің оқу­шылары мен В.Пацаев атындағы Жас ұшқыштар мектебінің және «Т.Ж. Бигелдинов атындағы Әуе қорғаныс күштерінің Әс­кери институты» РММ-нің кур­сант­­тары шықты. Кездесуге қаты­сушылар Қазақстанның тұңғыш ғарышкеріне көкейдегі сұра­қ­тарын қойды.«Бұрындары ғарышкерден мықты денсаулық талап етілетін. Бірақ бүгінде ғарышкер болу үшін ғылымға құштар болудың өзі жеткілікті. Адамның ғылыми білімі ғана оны ғарышқа алып шыға алады... Бала кезімнен ұш­қыш болуды армандайтынмын. Гагариннің ұшқан кезінде бәрі ғарышкер болғысы келді, ал мен ұшқыш болам деген ойымнан айныған жоқпын. 1989 жылы Нұрсұлтан Әбішұлы Назарбаевпен кездескен кезімде ол кісі маған ғарышқа ұшу керек екенін айтты, мен қазір мұны істей алмаймын деп жауап бердім. 1991 жылы тағы жолықтық. Сол кезде ол кісі мұның оған, маған емес, халық үшін қажет екенін айтты. Мен келісіп, ғарышқа ұшу­ға дайындала бастадым. Ға­рышқа сапарымды өз халқыма арнадым. Осы күнге дейін мені таңдаған еліме, Елбасымызға алғысымды айтамын. Тағдырыма ризамын! Ұшып бара жатып мен өз жерімізге қарадым да: «Енді сені қайтіп көре алам ба, туған Жерім, қасиетті Қазақстаным» дедім. Кез келген ғарышкер адам болғандықтан, қорқыныштың болуы да заңдылық. Кез келген ға­рышкердің қорқынышты жеңе ала­тын талпынысы бар» деді тұң­ғыш ғарышкер.",
    "journal":"Egemen Qazaqstan",
    "category":"Руханият"
  },
    {
    "url":"",
    "title":"Олимпиададағы озат оқушылар",
    "date":"20 Мамыр, 2021",
    "author":"Айдана ШОТБАЙҚЫЗЫ",
    "abstract":"Білім және ғылым министрі Асхат Аймағамбетов республикалық олимпиадада оза шапқан озат оқушылармен кездесті. Жүздесуге жиналған жеңімпаздар мен жүлдегерлер ведомство басшысының қолынан марапат алып, медаль тақты. Салтанатты жиынның бейресми бөлімінде дарынды балалар министрге өз ойындағы сұрақтарын қойып, еркін пікір алмасты.",
    "text":"Іс-шарада сөз алған А.Ай­мағамбетов: «Дүниежүзінде болып жатқан індетке қарамастан білім шыңын бағындырып, еліміздің намысын қорғап жүр­ген жастарды мақтан тұтамын. Бұл - үлкен жетістік. Осы орайда оқушыларды интеллектуалдық сайысқа дайындап, білімін шыңдауға көмектескен педагогтерге, осындай дарын­ды балаларды тәрбиелеп, мұ­ғалімдермен бірдей баптап жүрген ата-аналарға алғыс айтамын. Олар­дың еңбегі өте зор. Біз осы олим­пиаданы ұйымдастыру кезінде де ашықтық пен әділдікті қам­тамасыз етуді жалғастырдық. Олимпиаданың соңғы кезеңі компьютерлік форматта өтті. Адал­дық қағидаларын алдағы олим­пиадалардың барлық кезе­ңінде сақтауды қолға аламыз», деді. Елордадағы №17 мектеп-гим­назиясының 10-сынып оқушысы Сара Окенова республикалық олимпиадада француз тілі бо­йын­ша қола медаль иеленді. «Көп қатарластарым ағыл­шын тілін таңдайды. Сондықтан пәндік олимпиадада оған бәсе­келестік жоғары. Алайда мен француз тілін мектебімнің талабына байланысты оқыдым. 3 жылдай бұрын Алматыдан ауысып келгенімде, жаңа оқу ордамда француз тілін оқы­та­тынын білдім. Әуелде көп қи­налдым, қосымша сабаққа бар­дым. Бастапқыда ең болмаса үлгерімімді жақсартып, сыныптастарыма ілесу, бағдарламадан қалып қоймауды көздеген едім», дейді қола медаль иегері. С.Окенованың ойынша, жаңа дағдыны үйренуге көп уақыттың қажеті жоқ, ынта болса болғаны. Мәселен, ол осы жетістікке 2,5 жылда жетіп отыр. Ал болашақта француз тілін жетік меңгеріп, жоғары білімді Франциядан алмақ. Айта кетейік, республикалық олимпиада биылғы оқу жылында төрт кезеңде өтті. Мектеп кезе­ңіне 1 млн-ға жуық бала қатысса, қорытынды кезеңде 1 582 оқушы бақ сынады. Олимпиада қо­ры­тындысы бойынша 685 қа­тысушы жеңімпаз және жүл­дегер атанды. 122 қатысушы алтын медальға, 214-і күміс және 349 қатысушы қола медальға ие болды. Оқушылар олимпиадаға және министрдің марапаттау рәсіміне өз өңірлерінде отырып қатысты.",
    "journal":"Egemen Qazaqstan",
    "category":"Білім"
  },
  {
    "url":"",
    "title":"Аспалы шырағдан тұғырына қонды",
    "date":"20 Мамыр, 2021",
    "author":"Бекен ҚАЙРАТҰЛЫ",
    "abstract":"Халықаралық музейлер күні мерекесіне орай Қожа Ахмет Ясауи қа­бір­­ханасының ал­­дына ор­та­ға­сырлық аспалы шы­рағдан ор­натылды.",
    "text":"«Әзірет Сұлтан» мем­лекет­тік тарихи-мәдени қорық-му­зейі баспасөз қызметінің ха­барлауына қарағанда, жә­дігер-шырағданның пошымы құ­мыра тәрiздес һәм оның бүйiрiнде биікке асып қоюға арналған үш ілмегі бар. Онда ілмек шынжырлар бекітілген. Бұл шынжырлар дөңгелек металл пластинаға бекiтiлген. Шырағданның бір бүйірінде парсы тiлiнде өрнек үлгісімен жазылған жазу бар. Онда: «Әулиелердің сұлтаны, тақуа­лар­дың дәлелі - Қожа Ахмет Ясауи. Бұл аспалы шырақты Хажжаж ибн Уаққас Сайрами арнайы Сұлтанның [Қожа Ах­мет Ясауи] кесенесіне уақф ре­тінде сыйға тартты» делінген.Аспалы шырағдан 1993-1999 жылдары жүргізілген жөндеу жұмыстары кезiнде алынған екен. Яғни жерге түсірілген. Нәтижесінде, бұл жәдігерге зерттеу жаса­лып, ғылыми сараптама тағайын­далған көрінеді. «Әзірет Сұлтан» мемле­кеттік тарихи-мәдени қо­рық-музейінің директоры Н.Ах­мет­жанов мырза: «Тәуел­сіз­дігіміздің 30 жылдығы қар­саңында Халықаралық музейлер күніне орай қорық-музей қорындағы ХVІ ғасырға тән түпнұсқа жәдiгерлердiң бiрі аспалы шырағданды та­рихи тұғырына орнатып отыр­мыз. Шырағдан бұрынғы Қа­­зандық бөлмесiнiң сол­түс­тiк ойығы астында, Қа­быр­ханаға кiреберiстегi ар­каның ұшында iлулi тұрған екен. Сол орнына қайта орналас­ты», дейді.",
    "journal":"Egemen Qazaqstan",
    "category":"Тарих"
  },
  {
    "url":"",
    "title":"Кенесары мүсіні менмұндалады",
    "date":"20 Мамыр, 2021",
    "author":"Мерей ҚАЙНАРҰЛЫ",
    "abstract":"Тоғыз жолдың торабындағы Жаңғызтөбе кентіне орнатылған Кенесары ханның мүсіні көптің көңілінен шықты.",
    "text":"Әрине, сыни пікірлер де айтылды. Дей ­тұр­ғанмен, тұғырға қонған Хан Кенені шағын ауылдың төрінен көреміз деп ойламаған едік. Былтыр Жаңғызтөбе кен­тіндегі бос тұрған алаңға сая­бақ салынған. Саябақтың оң жақ қапталы спорттық алаң болса, төр жағына кішігірім сах­на қойылған. Елдегі індеттің беті қайтып, қалыпты өмірге оралған соң ауылдағы кейбір мерекелік шаралар, спорттық жа­рыстар осында өтеді. Ал бақ­­­тың төрінде жергілікті қа­уымдастық мүшелерінің ұсы­ны­сымен қазақтың соңғы ханы Кенесарының мүсіні мен­мұн­далады. Тақта отырған хан­ның айбарлы, сұсты мүсіні демеу­шілердің көмегімен жасалды. Ав­торы Семейдегі «Толы» ЖШС жетекшісі Мәукен Өте­жан екен. Кенесары Қасымұлы 1837 жылы үш жүздің басын қо­сып, ұлт-азаттық көтерілісін жа­са­ғаны тарихтан аян. Ол бала кезінен-ақ ат құлағында ойнады, құралайды көзге атқан мерген болды. Қара қылды қақ жарған әділдігімен, жүрек жұтқан ба­тылдығымен, қайсарлығымен тaнылды. Та­рихтағы деректерге сүйенсек, Хан Кене орта бойлы, төртпақ тұлғалы адам бол­ған екен. Аз сөйлеп, көп тың­дапты. Өзін өзі аса байсалды ұстаған деседі. Рас, қазақтың азаттығы үшін күрескен батыр бабамыздың атына көше беріп, ескерткішін қойып жатсақ ар­тықтық етпейді. Керісінше, өсіп келе жатқан ұрпақ үшін тәрбие емес пе?!",
    "journal":"Egemen Qazaqstan",
    "category":"Тарих"
  },
  {
    "url":"",
    "title":"«Cөйлейтін» аялдама",
    "date":"19 Мамыр, 2021",
    "author":"Жолдасбек КӨШЕРБАЙҰЛЫ",
    "abstract":"Мұнайлы шаһардағы аялдаманың бірі «сөйлейтін» болды, деп хабарлайды Egemen.kz.",
    "text":"Атырау қалалық әкімдігі баспасөз қызметінен мәлім еткендей, Авангард-4 шағын ауданындағы «Перзентхана» аялдамасына арнайы ақпараттық таблосы бар тақта орнатылды. Бұл - шаһардағы алғашқы пилоттық жоба. «Ақпараттық тақта қала әкімінің бастамасымен орнатылды. Оны «Смарт Атырау» КММ әзірледі. «Перзентхана» аялдамасындағы ақпараттық таблода маршрут нөмірі, соңғы аялдама мен автобустың келетін уақыты көрсетіледі. Ал, нашар көретін және зағип жандар үшін дауысты нұсқасы бар. Дауыспен хабарлау екі тілде - қазақша және орысша айтылады. Аталған деректерді білу үшін сары батырманы басу қажет. Бұл ерекше қажеттілігі бар адамдарға қолжетімді орта құру үшін жасалды», деп хабарлады қалалық әкімдіктің баспасөз қызметі.",
    "journal":"Egemen Qazaqstan",
    "category":"МІНЕ, ҚЫЗЫҚ!"
  }
 ]