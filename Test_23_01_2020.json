[
   {
        "url": "https://egemen.kz/article/218363-qurylysy-qarqyndy-qazaqstan",
        "title": "Құрылысы қарқынды Қазақстан",
        "date": "23 Қаңтар, 2020",
        "author": "Сұңғат ӘЛІПБАЙ",
        "abstract": "Жыл сайын қаншама жастар үйленіп, жеке отау тігіп жатады. Олар құрған жас отбасының түтіні қаншалықты түзу ұшқандығын бірлескен өмірде қол жеткізген алғашқы табыс­тарына қарап аңғаруға болады.",
        "text": "Сол табыстың үлкені – үйлі болу мәселесі. Әрине, үйлі болу дегеніміз – кез келген жас отбасы үшін ұмытылмайтын айрықша қуанышты жағдай ғана емес, сонымен қатар бірлескен өмірдің жаңа бір белеске көтерілгендігін білдіретін маңызды оқиға. Мұнан әрі ол үйді көркейту, қажетті заттар алу секілді жаңа талпыныстар басталады. Тірлікке жаңаша мән кіреді. Ата-бабамыздың «үйлену оңай, үй болу қиын» деп айтып кеткеніндей үйлі болған отба­сының іргесі одан әрі беки түседі. Жалпы үй салу секілді құры­лыс мәселесінің жеке отбасы үшін ғана емес, кез келген мем­лекет үшін маңызы зор. Әсі­ресе, Қазақстан секілді жаңадан құрылған жас мемлекет үшін. Сондықтан болар, көптеген елдер Кеңес Одағы құрамынан бө­лініп, өздерінің тәуелсіз мемлекеттерін құрған өткен ғасырдың тоқсаныншы жылдары­нан бері құрылыс салу ісі жас мемлекеттердің алғашқы қадамы қаншалықты табыс­ты бол­ғанын білдіретін басты өлшемнің біріне айналды. Себебі, құрылыс жұмыстарын жүргізе білген елдер көркейіп дамыды, жүргізе алмаған елдер кетеуі кетіп артта қалды. Мұндай елдің халқы құрылысты жүргізе білген елге барып, сондағы құрылыс жұмыстарына жалданды. Яғни, басқа елдің әлеуметтік дамуы, экономикалық нығаюы үшін үлес қосты. Міне, осы тұрғыдан алып қарағанда, құрылыс саласының даму көрсеткішінің маңызын посткеңестік елдерде қазіргі уа­қытқа дейін басты өлшем ретінде бағаланып келе жатқан ішкі жалпы өнім көрсеткішімен қатар қоюға да болар еді. Өйткені ішкі жалпы өнім көрсеткіші дегеніміз көптеген статистикалық деректердің басы қосылғаннан кейін барып пайда болатын, көз­ге көрініп тұрмағаннан кейін эко­номист мамандар болмаса, қарапайым халыққа қаншалықты шындық екені беймәлім болып қала беретін күрделі дүние. Оның үстіне, Үкіметтің қаншалықты жұмыс істеп жатқанын әркім өз қалтасына қарап бағалайтыны тағы бар. Ал құрылыс дегеніміз – бірден көзге ұрып, көрініп тұрады. Сондықтан құры­лыс саласында қол жеткізген жетістік­терге ешкім күмән келтіре алмайды. Ол – не бар, не жоқ. Басқаша болуы мүмкін емес. Шамасы, кез келген ел екі жағдайда ғана құрылыс ісімен айналыспайтын бо­лар. Біріншіден – жері болмаған жағ­дайда, екіншіден – азаматтарының үйді сатып алуға немесе салуға қауқары болмаса. Демек, құрылыс саласының дамуы дегеніміз жанама түрде алғанда ел аза­­мат­тарының әлеуметтік жағдайынан жақсы хабар беретін көрсеткіш. Мәселен, кез келген отбасы табысына қарай өмір сүреді. Табысы тым төмен болса, оны тамақтануға ғана жұмсайды. Жеткілікті болса, киім-кешек, жиһаз секілді қажетті заттар алады. Артылып жатса, көңіл көтереді, қыдырады. Балаларына білім береді. Ал табысы мол болса, үй сатып алады немесе салады. Демек, еліміздегі тұр­ғын үй құрылысының дамуына бірін­ші кезекте адамдардың әлеуметтік жағ­дайының жақсаруы және осы істі қол­дай­тын ипотекалық несие желілерінің ашылуы әсер етті деп ойлаймыз. Мәселен, көршілес Қырғызстан, Тәжікстан, Өзбекстан секілді елдерде халық табысының күрт төмендеуіне бай­ланысты тәуелсіздіктің алғашқы жылдарында көзге көрінерлік үлкен құры­лыстар бірден тоқтап қалған болатын. Олар осы қиындықтан кейінгі жылдары ғана ес жинап, тек бертін ғана үй салумен мықтап шұғылдана бастады. Ал біз осы аралықта елордамыз Нұр-Сұлтан қала­сын тұрғызып алдық. Мыңдаған шақы­рымдарға созылған күре жолдарды, мұнай мен газ құбырларын, көптеген кәсіп­орындар мен бизнес орталықтарын, мек­тептер мен ауруханалар, басқа да әлеу­мет­тік қажеттіліктерді салдық. Қазақстанның құрылыс саласындағы қарышты дамуы одан әрі жалғасуда. Тіпті оны қолда бар көрсеткіштерге қарап, өзіміз орналасқан өңірде ғана емес, тұтас ТМД елдері арасында алдыңғы орында деп атасақ та болғандай. Ол үшін мына көрсеткіштерге назар аударып өтейік: Еуразиялық экономикалық одақтың атқарушы органы – Еуразиялық эконо­мик­а­лық комиссияның 2019 жылдың 1 қарашасына дейінгі дерегі бойынша (бұл комиссия дерегі отандық статис­тикалық орган дерегінен бір-екі ай кейін жүріп отыратынын ескерейік) ЕАЭО елдеріндегі 2019 жылдың қаңтар-қазан айларында орындалған құрылыс жұ­мыстарының көлемі 122,1 млрд АҚШ дол­ларын құрады. Бұл 2018 жылдың атал­ған мерзіміндегі көрсеткіштен 1,3 пайыз жоғары. Арменияда – 351,1 млн доллардың, Қырғызстанда – 725,2 млн доллардың, Беларусьте – 4 млрд 454,1 млн доллардың, Қазақстанда – 8 млрд 702,1 млн доллардың, Ресейде – 107 млрд 868,5 млн доллардың құрылыс жұмыстары атқарылған. Енді құрылыс саласының даму көр­сеткіштеріне келсек, 2019 жылдың қаң­тар-қазан айларында құрылыстың дамуы 2018 жылдың аталған мерзімімен салыс­т­ырғанда Арменияда – 99,3 пайыз, Беларусьте – 99,9 пайыз, Қырғызстан­да – 100,6 пайыз, Ресейде 100,4 пайыз құ­рағанда, Қазақстанда – 112,7 пайыз болған. Яғни, еліміздегі құрылыс саласы қарқынды дамуын одан әрі жалғастырған. Бұл – жалпы құрылыс көрсеткіштері. Ал енді тұрғын үй салу жағдайына келсек, 2019 жылдың қаңтар-қазан айларында Арменияда – 138,3 мың, Қырғызстанда – 873,4 мың, Беларусьте – 2 млн 882,4 мың, Ресейде – 55 млн 123,6 мың шаршы метр тұрғын үй салынғанда, Қазақстанда 9 млн 795,7 мың шаршы метр үй салынған. Бұл бүкіл одақ көлеміндегі салынған үйлердің 14,2 пайызы Қазақстанның үлесіне ти­генін білдіретін жақсы көрсеткіш. Жылжымайтын мүлік сауда-саттығы­мен айналысатын агенттіктердің мәлі­метіне қарағанда, былтыр елімізде пәтер сату және сатып алу операция­лары­ның саны 10 пайызға артқан. Яғни, жылжымайтын мүлік нарығы жандана түскен. Сарапшы мамандар бұл жан­данудың түпкі себебі ел эконо­микасының дамуы мен жастарға және халықтың әлсіз топтарына, бюджет қызметкерлеріне жеңілдікті несие беретін «Бақытты отбасы», «7-20-25» секілді әлеуметтік бағ­дарламалардың іске қосылуымен байланысты екенін айтады. Ал бұл бағдар­ламалар құрылыс саласының одан әрі қарқынды дамуына оң ықпал ететіні айқын. Еліміздің әлеуметтік-экономика­лық дамуының жекелеген қорытынды­ларын салыс­тырмалы түрде зерттеп көру және Еура­зия­лық экономикалық одақ елдері аясындағы орнын айқындау мақса­тын­да Еуразиялық экономикалық комис­сия сайтындағы статистикалық дерек­терге назар аударғанымызда одақ құра­мындағы басқа елдермен салыстыр­ғанда Қазақстанда құрылыс саласының қарқынды даму үстінде екеніне көз жеткіздік. Оған мысал болатын деректерді жоғарыда келтірдік. Бұл деректердің рас екеніне дау жоқ. Өйткені бұл деректердің шындық екенін дәлелдеп, елімізде салынып жатқан құрылыстардың өзі сөйлеп тұрған жоқ па?! Егер Нұр-Сұлтан қаласына келіп, қаланың сол жағалауына барсаңыз, салынып жатқан көптеген тұрғын үй құрылысын көресіз. Осын­дағы жүз гектарға жуық аумақты алып жатқан Ботаникалық бақтың айналасында салынып жатқан үйлер қазіргі заман талаптарына сай сәулетті сәнімен назар аудартады. Міне, осы үйлердің көбі соңғы жылдары ғана тұрғызылды. Әлі салынып жатқаны қаншама. Ал бақтың өзіне келсек, оны Қазақстанның жерұйық мекендерінің бірі деп атауға болатындай. Мұнда жүз мың түпке жуық сәнді ағаштар отыр­ғы­зылған. Көпшілігі еліміздің әр өңі­рінде өсетін ағаштар. Енді бірі шетел­дерден әкелінген. Бақтың өзі самсаған шам­дар арқылы түні бойы самаладай жар­қырап жанып тұрады. Ортасында құс­тың қос қанаты бейнесіндегі жасанды көлі бар. Адамдардың демалуларына, ден­саулықтарын шыңдауына жақсы жағ­дай жасалған. Қыста мұз айдыны, сыр­ғ­анақтар жұмыс істейді. Жүгіретін, жүретін, велосипед тебетін жолдары және бар. Оны азсынсаңыз, бақтың бір жақ шетін ала үш бірдей үлкен спорт сарайы орналасқан. Он­да көптеген спорт түрлерімен шұғыл­дануға болады. Қысқасы, адам үшін қолай­лы жағдайдың бір жерде үйлесім табуы, қала мен табиғаттың дәл осылай астасуы әлемнің көптеген елінде кездесе бермейді. Сондықтан жерұйықты шетелдерден іздеп қажеті жоқ, бұл өз елімізде демекпіз. Міне, осының бәрі жаңадан салынып жат­қан жаңа құрылыстармен, тұрғын үйлер­мен қосыла келе Нұр-Сұлтан қала­сы­­ның тартымдылығын одан әрі арттыра беретіні сөзсіз. Біз бұл жерде бір ғана мысалмен шектелдік. Ал түркі әлемінің рухани орталығы Түркістан қаласында, табиғаты көркем, қысы жылы Алматы қаласында, облыс орталықтарында салынып жатқан құрылыстар қаншама?! Шымкент, Ақтөбе қалаларын одан әрі көріктендіру, агломерацияландыру да жоспарда тұр. Қалалар арасындағы жол және әуе қатынастары да жыл өткен сайын жақсарып келеді. Демек, Қазақстан құрылысы жуық маңда тоқтамайтынын, жаңа инфрақұрылымдар пайда болып, жаңа туристік орындар ашылып, осы негізде Қазақстанның көркейгелі тұрғанын болжауға болады. Кез келген жас отбасы үшін үй салу, оны көркейту қаншалықты маңызды болса, тәуелсіз еліміз үшін де жаңа құры­лыстардың көбеюі соншалықты маңызды деп түсінеміз. Жас мемлекеттің жыртық-тесігі міне, осылайша бүтінделетін бо­ла­ды. Демек, құрылыс саласының дамуы Қазақстан үшін стратегиялық ба­сым­дықтардың біріне айналғанына жаңа деректер мен жанды мысалдар арқылы тағы бір көз жеткізгендейміз.",
        "journal": "Egemen Qazaqstan",
        "category": "Қазақстан"
    },
    {
        "url": "https://egemen.kz/article/218361-balqash-baq-pen-sor",
        "title": "Балқаш: бақ пен сор",
        "date": "23 Қаңтар, 2020",
        "author": "Қалмаханбет МҰҚАМЕТҚАЛИ",
        "abstract": "Біз Балқаш көлі туралы не білеміз? Айдынның көлемі жағынан әлемдегі ірі су қоймаларының ішінде он төртінші орында тұрғанын, Азия құрлығындағы үлкен 4 көлдің бірі екенін немесе Қазақстандағы Каспий мен Арал теңіздерінен кейінгі үшінші су қоры екенін айтамыз...",
        "text": "Сондай-ақ Балқаш көлінде мұхиттар мен теңіздерге тән гидрографиялық атауға ие ерекше су бөліктері бар екен. Мысалға, Сарыесік түбегі көлді екіге бөліп жатыр. Батыс бөлікте бірнеше шығанақ орналасқан, олар Сарышаған, Қашқантеңіз, Қарақамыс, Шепек, Балақашқан, Ақметсу деп аталады. Ал шығыс бөлігінде Күзкөл, Балықтыкөл, Қарашаған сияқты онға жуық шығанақты тұзды су шайып жатыр. Көл аумағында ірілі-ұсақты аралдар да көп. Батыс жағалауына жақын маңда Басарал, Тасарал, Ортаарал, Аяқарал, Олжабекарал деген атауға ие аралдар тобы орналасса, шығыс тұстан Байғабыл, Балай, Шауқар, Кеңтүбек, Қоржынтөбе аралдары көзге шалынады. Жалпы Балқаш су бассейні аумағындағы арал саны қырық үшке дейін жетеді екен. Ал Сарыесік түбегі Ұзынарал бұғазына жалғасып бітеді. Айтпақшы, осы бұғазды Алматы – Нұр-Сұлтан қаласы бағытындағы әуе жолында немесе Талдықорғаннан елордаға дейінгі әуе сапарында ұшақ терезесінен көріп, тамашалауға болады. Осы бұғаз аумағындағы судың тереңдігі 6 метрге дейін жетсе, бүкіл көл суының орташа тереңдігі 5,8 метр болатыны ғылымда зерттеліп, анықталған. Ал енді мұның бәрін неге айтып отырмыз? Адамзат табиғаттың осы ерекше жауһарынан айырылып қалуы мүмкін... Біз Балқаш туралы бәрін білгенімізбен, көл суының жыл өткен сайын тартылып, Қазақстанға жаңа экологиялық қатер төніп келе жатқанынан хабарымыз шамалы болып отыр. ...Қазақ мұндайда «Айтқан жерден аулақ» дейді. Алайда, қоршаған ортаға қатысты мәселеде үнсіз қалуға болмайды. Оның үстіне біз экология проблемасынан орасан зиян шеккен елміз. Жойылып кетуге шақ қалған Арал теңізінің жағдайы Қазақстан түгілі, әлемнің ақылы ояу жұртын әлі де алаңдатады. Орағытып отырғандағы айтпағымыз – Балқаш көлінің бүгінгі мәселесі. Бұл жағдайды жіті талқылап, бір жақты қылмасақ, ертең кеш болуы мүмкін. Оның үстіне қазір Балқаш көлінің экологиялық қаупін анықтап, Үкімет назарына ұсынып отырған арнайы мекеме жоқ екен. Экологтар да соңғы 14 жыл көлемінде көлге қатысты кешенді зерттеу жұмысы жүргізілмегенін айтады. Ал Балқаш көлінің су көлемі теңіз деңгейімен салыстырғанда 342,8 метрге дейін төмендеген. Бұл да 2012 жылғы дерек. Жалпы, соңғы 2 000 жыл бойы теңіз деңгейінен 346 метрдей жоғары қалпынан айнымаған көлдің тереңдігі өткен ғасырдың 60-жылдарынан бастап төмендеуге бет алыпты. Қазір судың деңгейі бұрынғы ернеуінен 3-4 метрге дейін құлдилағаны айтылады. Үрейлі үрдіс адам көзіне көрінбегенімен, біртіндеп үлкен экологиялық қатерге әкелетін проблемаға айналып келеді. Судың азаюын көлдің батыс бөлігі мен шығыс бөлігін қосатын Ұзынарал бұғазының жалаңаштанып көріне бастағанынан да байқауға болады екен. – Біздің дерегімізше, өткен 50 жыл аралығында Балқаш көлінің аумағы едәуір қысқарған. Яғни, қазір көл суының тартылуы қарапайым адамның өзіне көріне бастады. Жалпы, Балқаштың су мөлшері сыртқы көздерге, ағып келіп қосылатын өзендердің ағынына қатысты өзгеріп отырады. Жетісудағы жылтырап аққан жылғаның бәрі Балқашқа келіп құяды дегенмен, көл суы негізінен Іле өзені арқылы келетін суға тәуелді. Нақты айтқанда, жыл сайын Іле арқылы қанша көлемде су қосылады, Балқаштың аумағы да соншалықты толығып тұрады. Демек, көл көлемінің соңғы жылдары күрт қысқаруының себебін Іле өзенінің бастауынан бөлінетін судың кемуінен іздеу керек. Әзірге су тапшылығының алдын мұздықтардан еріген су көлемі алып тұр. Алатаудағы мұздықтар мәңгілік емес, жылдар өте еріп таусылып, Іленің табаны құрғай бастағанда ғаламдық экологиялық апат орын алады, – дейді «Табиғат» экологиялық одағының басшысы Мэлс Елеусізов. Балқашқа Іледен өзге Жетісудың тағы бірнеше өзені қосылады. Іле Алтауы мен Жоңғар Алатауының түйіскен тұсынан бастау алатын Қаратал, Ақсу, Лепсі өзендері де көлдің оң жағалауына жетіп құйылады. Бірақ, Іле өзенінің орны бір төбе екен. Балқаштың ернеуінен төмендемеуіне ежелден бері осы Іле суының тоқтаусыз қосылуы сеп болып отыр. Яғни, Іле – Балқаштың күретамыры іспетті. Ал Іленің өзі бастауын Қытай елінен, нақтысы шығыс Тянь-Шань тауынан алатын Текес, Күнес атты өзендердің қосылуынан алады. Әуелгі нүктесінен бері қарай ағып,1439 шақырымға созылатын арналы өзен Қазақстан шекарасына жеткенше Шыңжаң өлкесін шолып өтеді. Ал Іленің Қазақстан аумағындағы ұзындығы 802 шақырым шамасында. Бұл жердегі мәселе Іле суының күрт азаюына қатысты болғандықтан, Балқаш проблемасының туындауына көрші ел де жауапты болуы керек. Өйткені, Қытайдағы халық санының өсуі Шыңжаң аймағындағы тұрғындар үлесінің артуына да ұласып отыр. Сол себепті аумақтағы егістік шаруашылығы мен өндіріс орындарының көбейіп, суға деген сұранысты ондаған есеге өсіріп жіберген. Бұл Іледен аққан суға түсетін артық салмақ. Мәселен, халықаралық сарапшылар Қытайдағы су тұтынудың мөлшерін 555 млрд текше метрге дейін жеткенін айтып, бұл қажеттіліктің алдағы 10 жыл ішінде 818 млрд текше метрге дейін өсетінін болжап отыр. Экологтар сияқты географтар да Балқаш көлінің арнасынан алыстауы топырақтың тұздануына, оазистердің құрғауына әкелетінін айтады. Мұның салдарынан аймақтағы табиғи баланс бұзылып, адам денсаулығына да қауіп төне бастайды екен. Ал аумақтағы гидрологиялық тепе-теңдіктің сақталмауынан құрғақшылық пайда болуы мүмкін. Бұл басты экологиялық қатер – Алатау жоталарындағы мұздықтардың жаппай еруіне себеп болуы да ғажап емес. Айтпақшы, қазір трансшекаралық өзендердегі ағын қуатын осы мұздықтардан бөлінген су мөлшері азайтпай, реттеп тұр. – Өкінішке қарай, біз Балқаш көлінің көз алдымызда жойылып бара жатқанына куә болып отырмыз. Көлдің көлемі 4-5 метрге азайғанын айту күлкілі болуы да мүмкін, бірақ, оның экологиялық сипаты жақын жылдары сезіле бастайды. Балқаш фаунасының өзгеруі айналадағы тіршілік атаулыға кері әсерін тигізеді. Бұл еліміздің екі үлкен облысының аумағындағы тұрғындарды экологиялық апатқа соқтырады. Оның үстіне адамзат Арал теңізінің жойылу белгілеріне көз жұмып қарағандықтан одан айырылып қалды. Демек, бұл экологтар ғана емес, бүкіл көзі ашық адам дабыл қағатын мәселе, – дейді география ғылымдарының кандидаты, «Экология проблемаларын зерттеу» ғылыми зерттеу институтының қызметкері Айжан Ысқақова. Ғалымдардың жанайқайында мән бар. Есептеулер бойынша биыл Қытай шекарасы арқылы ағып өтіп жатқан судың жылдық мөлшері 81,6 текше шақырым шамасында болмақ. Ал 2030 жылы бұл көрсеткіш 72,4 текше шақырымға дейін кемуі мүмкін. Демек, біз күн өткен сайын су мәселесінде Қытайдан жеңіліс тауып, ішкі қажеттілікті өтеуге кететін шығынды ақтай алмайтын күйге түсетініміз анық. Яғни, ғалымдар мен табиғат жанашырлары қаққан дабыл енді саяси сипат алуы керек сияқты. – Балқаш көлінің тартылуын қазір жәй көзбен қарап та байқауға болады. Елордадан Алматыға ұшақ арқылы ұшқан кезде Балқаштың үстімен өтеміз ғой, ашық күнде қарап отырсаңыз көлдің ортасында ұзынша арал сұлбасын байқайсыз. Қызығушылықпен сұрастырсам, бұл көлдің батысы мен шығысын бөліп тұрған Ұзынарал бұғазы екен. Деректерді ақтарып отырып, 1960 жылдары көл бетінен бұғаздың аз бөлігі ғана көрінетіндігі жайлы мәлімет таптым. Демек, арада өткен уақытта Балқашта үлкен арал пайда бола бастағаны анық. Мен осыдан 3-4 жыл бұрын бұл мәселені көтеріп, сол кездегі Энергетика министрі В.Школьникке ашық хат жазған едім. Өкінішке қарай, энергетикалық даму жолындағы қызу науқан экология мәселесіне көңіл бөлуге мұрша бермеді ме, әлде экологиялық проблемаларды талдаумен айналысатын мамандардың білігі жетпеді ме, Балқаш мәселесі жоғары мінберден айтылмай қалды. Әрине, Балқаш проблемасы бір күнде шешіле салатын оңай шаруа емес. Сосын, бұл жердегі проблеманы шешуге Қазақстан қанша мүдделі болғанымен, трансшекаралық өзендерге келгенде Қытаймен санасуға мәжбүр болып отырғанын да ескеруіміз керек. Өйткені, көл суының азаюына бастауын көрші елден алатын Іле өзенінің ағыны бәсеңдегені бірінші ықпал етіп отыр. Көл деңгейінің қалыпты тұруы үшін қажет судың 80 пайызға жуығы сырттан құйылады екен. Оның ішінде негізгі үлес Іле өзеніне тиеслі. Ал Іледен ағатын судың 30 пайызы ғана Балқашқа жетеді. Демек, судың 70 пайызы Қытай аумағында қалуда. Дерек бойынша, шығыстағы көршіміз жыл сайын ортақ өзеннен алатын су мөлшерін көбейтіп келеді. Қазір Іле суын тұтынатын Шыңжаң аймағындағы тұрғын халық саны 3 млн адамға жеткен. Бұл өлкеде ауыл шаруашылығы да қарқынды дами бастаған. Аз уақыт ішінде суармалы егістік көлемі 2 млн гектарға дейін көбейген. Бір деректерде осы алқаптың 1 млн гектары суармалы жер екені айтылады. Яғни, Қытайда табиғи су көзін тұтыну да қарқынды. Бұдан Іледен алынатын су мөлшері көбейген сайын, Қазақстанға келетін су көлемі кеми беретінін пайымдауға болады. Демек, біз тез арада Қытай елімен арадағы трансшекаралық өзендердің мәселесін шешуіміз керек. Өткір проблемаға Мемлекет басшысы Қасым-Жомарт Тоқаев мән береді деп ойлаймын, – дейді белгілі саясаттанушы, Президент жанындағы Ұлттық қоғамдық сенім кеңесінің мүшесі Ерлан Сайыров. Жалпы, Балқаш проблемасы биік мінберлерден айтылудай-ақ айтылып жүр. Жақында Алматыда өткен Орталық Азиядағы су ресурстарын басқару мәселелері бойынша халықаралық конференцияда «Казгипроводхоз» институтының директоры Анатолий Рябцев трансшекаралық өзендер мәселесін шешуде Қазақстанның ұтылып отырғанын айтқан болатын. Осы жиында Қазақстан, Өзбекстан, Тәжікстан, Қырғызстан, Түркіменстан ғалымдарының Арал бассейні мен Балқаш көліне төнген қауіп жайында ортаға салған зерттеулері бөлек тақырыптың еншісінде. Ал Анатолий Рябцевтің болжамынша, Қытай өз мүддесі үшін Қазақстан ұсынған құжатқа қол қойып, Іледегі су мөлшері көбейген күннің өзінде ағынды судың толықтай Балқаш көліне жетуі күмәнді екен. Өйткені Іле өзенінің қазақстандық бөлігіндегі өзен арнасы қоқыс пен сазға толып, жағалауды су жырып жатыр. Қазірдің өзінде Іледен аққан судың біршамасы ауа жайылып, топыраққа сіңіп кетуде. Мұндай жағдайдан кейін Іленің суы Балқашты қойып, Қапшағай су қоймасына да толық жетпейтін көрінеді. «Бұл мәселені Қытай ілгеріде шешіп алған. Қазір ондағы кез келген өзеннің жағалауы бекітілген. Олар су жайылатын жағалауды, тіпті саздауытты арналарды да бетондап тастаған. Гидротехникалық жұмыстарды сауатты жүргізуді Қытайдан үйренуіміз керек» деген еді «Казгипроводхоз» институтының директоры. Осы жерде Іле өзенінің жағасын бекіту мен арнаны тазалау жұмыстары Алматы облысының аумағында да жүріп жатқанын айтуымыз керек. Бұл іске 2014 жылдан бастап маңыз беріле бастады. Нәтижесінде Балқашқа құятын Іле, Қаратал өзендерінің арнасына тұрақты бақылау жасап отыратын мелиоративті жасақ құрылды. Қазір бүкіл жұмыс «Қаратал ММО» мекемесінің бақылауында. 2014 жылдың өзінде Қаратал өзенінің Балқашқа құятын сағасы жаңартылып, 12,5 шақырымдық жаңа арна қазылған. Бұл көлге қосылатын су көлемін арттырып, бұрын су басып жатқан 10 мың гектар алқапты жайылымдық жер үшін пайдалануға мүмкіндік беріпті. – Жылдан жылға ауа райының өзгеруіне байланысты Іле және Қаратал өзендерінің арнасында батпақтану пайда болады, сағалары қайырланып бітелуде, соның салдарынан Балқаш көліне баратын өзектің қалыпты су өткізуіне кедергі келтіруде. Бұдан шабындықтар мен жайылымдар батпақтанып, жақын жатқан елді мекендерге су басу қаупі төнеді. Өзен арналарын тазалап, су ағынын жақсарту үшін облыс әкімдігі жыл сайын гидротехникалық және басқа да шараларды өткізуге қаржы бөліп отыр. 2019 жылы облыстық табиғатты қорғау іс-шаралар жоспары шеңберінде бюджеттен бөлінген 398,4 млн теңге мақсатты түрде игерілді, – дейді облыстық Табиғи ресурстар және табиғатты пайдалануды реттеу басқармасы басшысының орынбасары Қанат Дәулетиярұлы. Айтпақшы, жағырапиялық жағынан алғанда Балқаштың теңіз деңгейінен 340 метр биіктікте орналасқанын мектепте оқыдық. Көлдің жалпы ұзындығы 600 шақырымға дейінгі аумақты алып жатқанын, шығысқа созылған ені 9-19 шақырым және батысқа қарайғы ені 74 шақырымға жететінін де қазіргі оқушылар жатқа соғуы тиіс. Тіпті, көл суының 58 пайызы тұщы әрі таяздау келетінін, бұл негізінен батыс бөлікке тән екенінен де хабардармыз. Ал Балқаштың шығыс жағалауындағы судың тұздылығы өте жоғары және арнасы терең келетінін де есте сақтайық. Болашақ буын да осыны білуі шарт. Алайда, мұның барлығын келешек ұрпақ айтақыр даладағы тұзды шұңқырға қарап, тарих оқулығынан ғана оқып отырмауы керек... Алматы облысы",
        "journal": "Egemen Qazaqstan",
        "category": "Қоғам"
    },
    {
        "url": "https://egemen.kz/article/218362-otyzdan-astam-dgoghary-oqu-orny-shakirtaqy-kolemin-25-payyzgha-arttyrdy",
        "title": "Отыздан астам жоғары оқу орны шәкіртақы көлемін 25 пайызға арттырды",
        "date": "23 Қаңтар, 2020",
        "author": "Egemen Qazaqstan",
        "abstract": "Мемлекет басшысы Қ.Тоқаевтың тапсырмасы бойынша биылдан бастап жоғары оқу орындары мен колледж студенттерінің стипендиясын 25 пайызға көтеру межеленгені белгілі.",
        "text": "Осы орайда Білім және ғылым министрлігі жергілікті атқарушы органдармен бірлесе отырып, аталған тапсырманы орындау аясындағы шараларды қабылдады. Ведомствоның баспасөз қыз­метінің хабарлауынша, еліміздің 30-дан астам жоғары оқу орнының студенттеріне кө­бей­тілген шәкіртақы, сон­дай-ақ жергілікті атқарушы органдар тарапынан колледж студенттеріне стипендия төлене бастады. Осылайша, жоғары оқу орнының 179 мың студенті мен колледждердің 136 мың студентінің шәкіртақы көлемі артып отыр. Айта кеткен жөн, бакалавриат студенттерінің стипендиясы 20 949 теңгеден 26 186 теңгеге дейін, интернатура – 37 945 теңгеден 47 431 теңгеге дейін, магистратура – 53 530 теңгеден 66 913 теңгеге дейін, докторантура – 81 998 теңгеден 102 498 теңгеге дейін өсті. Колледж студенттерінің стипендиясы 16 759 теңгеден 20 948 теңгеге артты.",
        "journal": "Egemen Qazaqstan",
        "category": "Қоғам"
    },
    {
        "url": "https://egemen.kz/article/218388-zanh-dgobalaryn-dayyndau-barysy-pysyqtaldy",
        "title": "Заң жобаларын дайындау барысы пысықталды",
        "date": "23 Қаңтар, 2020",
        "author": "Орынбек ӨТЕМҰРАТ",
        "abstract": "Мемлекет басшысы Қасым-Жомарт Тоқаев халыққа Жолдауында 5G, «Ақылды қалалар», «Үлкен деректер», блокчейн, цифрлы активтер, жаңа цифрлы қаржы құралдары сияқты тың технологиялық құбы­лыс­тарға бейімделу қажет екенін айтқан еді. Осы бағытта Пар­ла­мент Мәжілісі арнайы заңнамаға өзге­рістер мен толықтырулар енгізу туралы жұмысты назарға алды.",
        "text": "Тың технологиялардың тынысын кеңейтеді Парламент Мәжілісі Спикері Нұрлан Нығматулиннің төрағалығымен өткен палатаның жалпы отырысында «Қазақстан Республикасының кейбір заңнамалық актілеріне цифрлы технологияларды реттеу мәселелері бойынша өзгерістер мен толықтырулар енгізу» туралы заң жобасы бойынша қорытынды әзірлеу мәселесі күн тәртібіне қойылды. Осы тақырыпта баяндама жасаған Эконо­микалық реформа және өңірлік даму коми­тетінің төрағасы Нұртай Сабилья­нов аталған заң жобасы Президент Жол­дауын­да көрсетілген тапсырмаларды жүзе­ге асыру мақсатында әзірленгенін айтты. Де­путаттың айтуынша, бұл құжат тың технологияларды қолдану арқылы қоғам­дық қатынастарды реттеуге, ақпараттық-ком­муникациялық технологиялар саласын­дағы жобаларды іске асыру кезінде жағдай жасауға бағытталған. Заң жобасы 38 заңнамалық актіге, оның ішінде 8 кодекске және 30 заңға өзгерістер мен толықтырулар енгізуді көздейді. Комитет осы заң жобасын жұмысқа алуға және ол бойынша 2021 жылдың 17 ақпанына дейін қорытынды әзірлеуге дайын. Сонымен қатар алқалы жиында 2012 жылғы 3 мамырда Люксембургте қол қо­йылған хаттамамен енгізілген өзгеріс­терді ескере отырып, 2008 жылғы 26 мау­сымда Астанада қол қойылған Қазақстан Рес­публикасының Үкіметі мен Люксембург Ұлы Герцогының Үкіметі арасындағы табыс пен капиталға салынатын салықтарға қатысты қосарланған салық салуды болдырмау және салық салудан жалтаруға жол бермеу туралы конвенцияға толықтыру енгізу туралы хаттаманы ратификациялау туралы заң жобасы бойынша қорытынды әзірлеу жайы қарастырылды. Бұған қоса «Еуразиялық экономикалық одақтың кедендік аумағына әкелінген тауарларды қадағалап отыру тетігі туралы келісімді ратификациялау туралы» заң жобасы және «Еуразиялық экономикалық одақ пен Қытай Халық Республикасының кедендік шекаралары арқылы өткізілетін халықаралық тасымалдағы тауарлар мен көлік құралдары жөнінде ақпарат алмасу туралы келісімді ратификациялау туралы» заң жобасы бойынша қорытынды әзірлеу мерзімі бекітілді. Бразилияға қашса да, құтылмайды Депутаттар отырыстың күн тәртібіндегі негізгі мәселе – Қазақстан мен Бразилия арасындағы адамдарды ұстап беру және қылмыстық істер бойынша өзара құқықтық көмек туралы шарттарды мақұлдады. Бұл халықаралық шарттардың жай-жапсары туралы Бас прокурордың орынбасары Марат Ахметжанов айтып берді. – Бүгінгі таңда Бразилиямен қылмыстық салада үш негізгі шарт жасалды. Бұл екі ел арасындағы өзара сенімділікті білдіреді. Қазір екі елдің арасындағы байланыс жоғары деңгейде. Сауда айналымы 2019 жылы 13%-ға өсті. 2016 жылдан бері екі ел арасында визасыз тәртіп қатынастары жасалған. Талқылауға ұсынылған шарт іздеуде жүрген адамдарды қылмыстық жауапқа тарту және сот үкімін орындау үшін экстрадициялау мәселелерін шешеді. Егер адам Қазақстанда қылмыс жасап, Бразилияда жасырынып жүрсе, ол қамауға алынады және Қазақстанға ұстап беріледі. Дәл осылайша қылмыскер елімізде жасырынып жүрсе, біз Бразилия тарапына адамды экстрадициялауға міндетті боламыз. Құжатта ұстап беру және одан бас тарту негіздері бекітілген. Бүгінде Бразилияда Қазақстанның құқық қорғау органдарынан жасырынып жүрген адам жоқ. Сонымен қатар Бразилия органдары тарапы елімізде іздеу салған күдіктілер тіркелмеген. Шарттың негізгі бір мақсаты – алдын алу. Бұл құжат қылмыс жасап, Бразилияда жасырынып жүрген адамдарды қайтару үшін қажет құқықтық құрал болып отыр. Бүгінгі таңда шетелмен осындай 21 екіжақты шарт бар. Жақын арада біз осындай шарттарды Аргентина, Перу, Доминикан, Кипр, Малайзия және Грекиямен бекітеміз, – деді Марат Ахметжанов. Алғашқы шартта екі елдің құзыретті органдарының ұстап беру мәселелері бо­йынша өзара іс-қимыл жасау мәселелері регламенттеледі. Құжатта ұстап беру шарттары, ұстап беруден бас тарту негіздері, өз азаматына қатысты қылмыстық қудалауды жүзеге асыру үшін қажетті шараларды қолдану туралы, адамды үшінші мемлекетке ұстап беру шарттары, ұстап берілетін адам құқықтарының кепілдіктері толық айқындалған. Сонымен қатар күзетпен қамауда уақытша ұстау, беруді және уақытша ұстап беруді кейінге қалдыру, ұстап берілген адамды транзиттеу шарттары белгіленген. Қос мемлекеттің ұстап беру мәселелерінде тікелей өзара іс-қимыл жасайтын құзыретті органдары көрсетілген. Шығыстар және өзара есеп айырысу тәртібі де шарт бойынша ескерілген. Ал екінші мақұлданған заң жобасы «Қазақстан мен Бразилия арасындағы қылмыстық істер бойынша өзара құқықтық көмек туралы шартты ратификациялау туралы» болды. Бұл шартта тараптар қылмыстар үшін тергеп-тексеруге немесе қылмыстық қудалауға байланысты қолданылатын кез келген шараларды қоса алғанда, қылмыстық істерге байланысты өзара құқықтық көмек көрсетеді. Құжатта көрсетілетін көмектің тізбесі, көмектен бас тарту негіздері, құпиялылық туралы шарттар және көмек көрсету арқылы алынған мәліметтер мен дәлелдемелерді пайдаланудағы шектеулер, екі тараптың аумағында дәлелдемелер алу егжей-тегжейлі айқындалған. Хат тасушылардың қалтасы қашан қалыңдайды? Жалпы отырыс соңында бірқатар депутат құзіретті органдарға депутаттық сауалдар жолдады. Мәжілістің Қазақстан халқы Ассамблеясынан сайланған депутаттары ауыл-аймақтағы пошта қызметкерлерінің еңбекақысын көтеру мәселесін қозғады. Премьер-Министрдің бірінші орынбасары – Қаржы министрі Әлихан Смайыловқа жолданған бұл сауалды депутат Шаймардан Нурумов оқып берді. Ол поштамен хат-хабар алмасудың маңызы әлі жоғалмағанын, қазіргі таңда елді мекендердегі жұрт әлеуметтік және тағы да басқа төлемдерді пошта қызметі арқылы қол жеткізіп жатқанын айтты. Депутаттардың өңірлерге сапары аясында жергілікті тұрғындар аталған мәселені көтерген екен. – Қаржылық операциялар, тауарлар тасымалы, төлемдер, банктік қызметтің кейбір түрлері және тағы басқа қызмет көрсетулерді жүзеге асыратын «Қазпошта» табыстан кенде емес. Осылай бола тұра пошташылардың жалақысы өте төмен деңгейде қалып қойғаны ақылға сыймайды. Осы жылдың қаңтар айында Парламент Мәжілісі депутаттарының Алматы облысындағы кездесуінде ауыл тұрғындары пошташылардың жетіспеуінен хат немесе газет-журналдар екі аптадай кешігіп жететінін айтып жатты. Ауылдық мекендерде интернеттің жоқтығы немесе жылдамдығы төмен болуы салдарынан тұрғындар үшін баспа өнімдерінің маңызды бұқаралық ақпарат құралы екені анық. Тұрғындардың айтуынша, 12-25 мың теңгені құрайтын жалақы қолданыстағы заңнамада бекітілген жалақының ең төменгі көрсеткіші 42500 теңге көлеміне сай келмейді. Атап өтсек, пошташылардың жалақысы Алматы облысының Ұйғыр ауданында 12-15 мың теңге, Панфилов ауданында 18-20 мың теңге және Еңбекшіқазақ ауданында 12-25 мың теңге аралығын құрайды, – деді Шаймардан Нурумов. Бұл мәселені депутаттар бұрын да көтерген. Бірақ оң нәтиже байқалмайды. Аталған депутаттық сауалға заңнамада көзделген мерзімде жазбаша жауап жолдау талап етілді.",
        "journal": "Egemen Qazaqstan",
        "category": "Саясат"
    },
{
        "url": "https://egemen.kz/article/218391-zhauapkershilikke-tartu-usynyldy",
        "title": "Жауапкершілікке тарту ұсынылды",
        "date": "23 Қаңтар, 2020",
        "author": "Egemen Qazaqstan",
        "abstract": "Nur Otan партиясы жанындағы Сыбайлас жемқорлыққа қарсы іс-қимыл жөніндегі республикалық қоғамдық кеңес «Нәтижелі жұмыспен қамтудың және кәсіпкерлікті дамытудың 2017-2021 жылдарға арналған «Еңбек» мемлекеттік бағдарламасын» жүзеге асыру барысының көңіл көншітпейтіні туралы қорытындыға келді.",
        "text": "Еңбек және халықты әлеуметтік қорғау министрі Біржан Нұрымбетов атап өткеніндей, «Еңбек» бағдар­ла­ма­сы 2017 жылдан бері іске асы­ры­­лып келеді. Осы уақыт ішінде 1,3 млн азамат бағдарламаның қатысу­шы­­сы болды, олардың – 40 % жас­тар. «Үш жылда кәсіпкерлікті дамы­туға 186 млрд теңге бағытталып, 39 мың несие берілді. Несие алушы­лардың 63 % – өз ісін жаңадан ашқан адамдар. Бағдарламаны жүзеге асыру кезінде субсидия беру арқылы 414 мың жұмыс орыны құрылды», деді министр. Жақсы нәтижелердің болға­нына қарамастан, «Еңбек» бағдар­ла­масын іске асыру барысында көп­теген келеңсіздіктер, оның ішінде жемқорлық сипаттағы заңбұзу­шылықтар да орын алған. Кеңес мүшесі, Парламент Мәжілісінің депутаты Бақытгүл Хаменованың айтуынша, «Еңбек» бағдарламасы қолға алынған 3 жыл ішінде 88 жемқорлық қылмыс тіркеліп, сотқа 56 қылмыстық іс жіберілген. «Сонымен бірге 6 миллиардқа жуық теңге нарықта сұранысқа ие емес мамандықтарға оқытуға жұм­сал­ған. Бағдарлама аясында оқыған 80 мың адамның бар-жоғы 23 мы­ңы мамандығы бойынша жұмыс­қа орналасқан. Кәсіпкер ретінде тір­келмеген және салықтық төлемдер бойынша қарызы бар азаматтарға 1,3 млрд теңге болатын несие бөлудің 750 дерегі анықталды», деді Бақытгүл Хаменова. Отырыс соңында Кеңес мүшелері мақсатты индикаторлар мен мем­ле­кеттік бағдарлама аясындағы мін­дет­терге еңбек нарығындағы ағым­дағы жағдайларды бұрмалау арқы­лы қол жеткізіліп отырғаны туралы ортақ қорытындыға келді. Тал­дау жұмыстарының нәтижесі осы мем­лекеттік бағдарламаны іске асыру бары­сында орын алған сыбайлас жем­қорлықтың негізгі себептері, уәкі­летті органдар мен лауазымды тұлға­лар­дың ұйымдастырушылық қызме­тінің төмендігінен, норма­тив­тік құқықтық актілерде жемқор­лыққа жол беруге мүмкіндік беретін та­лап­тардың болуынан және Еңбек және халықты әлеуметтік қорғау минис­тр­лігі басшылығы тарапынан тиіс­ті ведомстволық бақылаудың бол­мауынан орын алғанын көрсеткен. Кеңес «Еңбек» бағдарла­масын жүзеге асыру бойынша келеңсіздіктерді жою мен жұмысты жақсартуға қатысты Еңбек және халықты әлеуметтік қорғау минис­трлігіне бірқатар ұсыныс жасады. Атап айтқанда, бағдарлама аясында жастардың тәжірибе алу мерзімін 6 айдан 1 жылға дейін ұзарту ұсынылды. Партиялықтар атаулы әлеуметтік көмек алатын отбасыларға ерекше көңіл бөліп, олар үшін грант бөлу ережесін қайта қарауға баса назар аударды. «Жаңа бизнес-идеяларды іске асыруға арналған мемлекеттік гранттардың көлемі 200 АЕК-ке дейін ұлғайды. Табысы аз отба­сы­лардың осы санатқа жататыны мәлім. Алайда, грантпен алынатын сома отбасының жалпы табысын санау кезінде есепке алынатындықтан, АӘК алушылар гранттан бас тартуда. Осыған орай, отбасының жалпы табысын санағанда бизнесін жол­ға қойып алғанға дейін грант со­ма­­сын кіріс ретінде есептемеу ке­рек, сонда олар АӘК-тен айыры­лып қалмайды», деді ОмарханӨксікбаев. Сонымен қатар Кеңес Қызылорда облысы әкімінің орынбасары Бақыт Жахановты, Түркістан облыстық Жұмыспен қамтуды үйлестіру және әлеуметтік бағдарламалар басқармасының басшысы Әсия Темірбаеваны, Шымкент қалалық Жұмыспен қамтуды үйлестіру және әлеуметтік бағдарламалар басқармасының басшысы Ғалым­жан Балтаевты және Еңбек және халықты әлеуметтік қорғау ми­нистрлігі Халықты жұмыспен қам­ту департаментінің директоры Ерболат Әбілхатинді партиялық және тәртіптік жауапкершілікке тартуды ұсынды.",
        "journal": "Egemen Qazaqstan",
        "category": "Саясат"
    },
{
        "url": "https://egemen.kz/article/218389-ulaghat-uqqan-ushpaqqa-shyghady",
        "title": "Ұлағат ұққан ұшпаққа шығады",
        "date": "23 Қаңтар, 2020",
        "author": "Байқал БАЙӘДІЛ",
        "abstract": "Ұлы Абайдың тойы – ел тойы. Облыс орталығында Nur Оtan партиясы Ақмола облыстық филиалы жанындағы «Мирас» қоғамдық кеңесінің мүшелері алғашқы отырысын Қазақстан Республикасының Президенті Қасым-Жомарт Тоқаевтың «Абай және ХХІ ғасырдағы Қазақстан» атты мақаласына арнап өткізді.",
        "text": "Жиынға қатысушылар ма­қа­ланы мемлекет пен қазақстан­дықтар үшін аса қажет еңбек деп бағалады. Аға буын өкілдері Абайдың «толық адам» концепция­сын басты назарға алып, жастарға жіті түсіндірді. Зиялы қауым өкіл­дері ұлт мақтанышының мұратын насихаттауға шақырған мақаланы ыстық ықыласпен қабылдағандарын жеткізді. – «Мирастың» 2020 жыл­ғы алғашқы отырысын Абай шы­ғар­маларын насихаттау, Мем­лекет басшысы Қасым-­Жомарт Тоқаевтың материа­лының мән-маңызын жастар­ға түсін­діруге арнап отырған жа­йымыз бар. Мен өз басым Пре­зи­дент­тің бұл мақаласын Абайды жаңаша танудың көзқарасы деп бағалаймын. Абайдың біз­дің ұлттың мәңгілік ел болу жо­лындағы айтқан сөздері, одан қалды Абайды бүгінгі күні мемлекеттік іспен байланыстыра сөйлеу, Абайдың бай мұраларын әлемге таныту, Абайды өзіміз тану арқылы оны әлемге таныту мәселесі Президенттің ой-толғау еңбегінде жақсы көтеріліп отыр,–деді облыстық Nur Оtan партиясы филиалы жанындағы «Мирас» қоғамдық кеңесінің төрағасы Жабал Ерғалиев. Ұлы ақынның өсиеті – ел ер­кіндігі мен бостандығы. Сон­дықтан Абай мұрасына тәуелсіз жастардың көзқарасы қажет екені анық. – Президентіміз Қасым-Жомарт Кемелұлының мақаласы біз сияқты жастарға рух бергендей болды. Мысалы, мен өзім актер мамандығына оқы­ған­дықтан, бізге мықты моти­вация береді, – дейді Ақан сері атындағы жоғары мәдениет колледжінің студенті СаяділНоярбеков. Ұлттық сананы сақтау мен оны заман талабына сай бейімдеу қашан да өзекті. Бұл жолда ұлы дананың ой-тұжырымдары бағ­дар­шам, рухани азық бол­мақ. Бұл ретте, жиын қатысу­шылары ұлы ойшылдың қазақ­ты қайтсек жақсартамын деген ұстанымын негізге алуғашақырды. КӨКШЕТАУ",
        "journal": "Egemen Qazaqstan",
        "category": "Аймақтар"
    },
{
        "url": "https://egemen.kz/article/218390-zhyl-sayyn-100-vagon-dganhartylady",
        "title": "Жыл сайын 100 вагон жаңартылады",
        "date": "23 Қаңтар, 2020",
        "author": "Бауыржан Мұқан",
        "abstract": "Нұр-Сұлтан қаласындағы «Нұрлы жол» вокзалына Беларусь Республикасының Гомель қаласында күрделі жөндеуден өткен жолаушылар вагоны таныстырылды.",
        "text": "«Жолаушылар тасымалы» АҚ бас директоры Михаэль Кортюмнің айтуынша, ескі вагонды жөндеу кезінде тұтас металл шанақ пен қаңқасынан басқа бөлшектердің бәрі толықтай жаңартылды. «Беларусьте күрделі жөн­деу­ден өткен жолаушылар вагон толық жаңартылып, купе вагонынан плацкарт вагоны жасақталды. Вагон ішін­де енді бейнебақылау, конди­ционер жүйесі, әрбір жолаушының отыратын орнында қуаты 220В-тық электр нүктесі, жол­серікті шақыруға арналған сиг­налды түймеше, таза су ку­лері, тоңазытқыш пен қысқа тол­қынды пеш орнатылды», деді бас директор. Компанияның даму стра­те­гия­сының маңызды бағыт­тарының бірі – жолаушылар вагондарының тапшылығын шешу. Осы орайда «Жолаушылар тасымалы» АҚ вагондардың санына ғана емес, сапасына да көңіл бөледі. Қазіргі уақытта ескі вагондарды жөндеу кестесі әзірленген. Вагон паркін кезең-кезеңімен жаңарту бойынша жұмыстар жүргізілуде. Жыл сайын вагондар 100 бірлікке дейін жаңартылмақ. Жалпы 2016-2019 жылдар ара­лығында 269 вагон сатып алынды. Оның ішінде өткен жылы «Тұлпар» ЖШС вагон жасау зауытының Ресей технологиясы бойынша құрастырылған 91 жаңа вагоны бар. 2020 жылы «Тұл­пар» ЖШС-нен 118 вагон сатып алу жоспарлануда. Оның 18 данасы – 2020 жыл­дың1 тоқсанында, ал қалған 100 данасы 2020 жылдың 4-ші тоқ­санына жоспарланған. Сондай-ақ қызмет көрсету мерзімін ұзар­ту үшін 85 вагонды күрделі жөндеуден өткізу жоспарланып отыр. Қазіргі уақытта ұлттық тасы­малдаушының вагон паркі 2200-ден асады, оның ішінде «Тұлпар-Тальго» вагондарының саны 670. Айта кетерлігі, бір вагонды күрделі жөндеуден өткізу 148 млн теңге тұрады. Ал жаңа жолаушы вагонының құны – 400 млн теңге.",
        "journal": "Egemen Qazaqstan",
        "category": "Қоғам"
    },
{
        "url": "https://egemen.kz/article/218370-taghylymy-mol-tarikhi-maqala",
        "title": "Тағылымы мол тарихи мақала",
        "date": "23 Қаңтар, 2020",
        "author": "Egemen Qazaqstan",
        "abstract": "Мемлекет басшысы Қ.Тоқаевтың «Абай және ХХІ ғасырдағы Қазақстан» атты мақаласы түйсігі бар кез келген адамды терең ойландыратын, тек ойландырып қана қоймай, тәрбие, тағылым беретін, өте салмақты, терең жазылған рухани бағыттағы бағдарламалық мақала. Бұл жай ғана мақала емес, бұл еліміздің, ұлтымыздың тағдыры, келешегі туралы Мемлекет басшысының терең толғанысы. Қ.Тоқаев Абай шығармаларымен терең танысып, зерттеп, талдап, ойшыл бабамыздың айтқан өсиеттерін өте түсінікті тілде оқырмандарға жеткізіп, қоғамымыздың алға дамуына, рухани жаңғыруына тиімді пайдалана білу жолдарын көрсетті.",
        "text": "Мақалада, ұлтымыздың ұлы ойшылы Абай мұрасын мына жаһандану заманында халқымызды, әсіресе жастарды тәрбиелеуге қалай пайдалану­ға болады деген сұраққа бүгінгі уа­қыт, заман талабы тұрғысынан жа­уап берілген. Президент бұл жөнінде «…Абай мұрасының тигі­зер пайдасы зор деп есептеймін. Ұлы ақын­ның шы­ғармалары бүгін де өзектілігін жо­ғалт­қан жоқ. Абайдың ой-тұжы­рымдары баршамызға қашанда рухани азық бола алады», деп анық айтты. Әсіресе Абай шығармаларында айтылған «толық адамға» жету үшін қандай мақсаттарды орындау керек деген мәселе Мемлекет басшысының мақаласында толық ашылған. Бұл жерде ерекше айта кететін жайт: Абайдың қазақты ынтымаққа, бірлікке шақыруы. «Біріңді қазақ, бірің дос, Көрмесең істің бәрі бос» деген ұлы ойшылдың сөзінде қаншама тағылым жатыр. Мемлекеттің алға дамуының бірінші шарты елдің бір­лігі мен тұрақтылығы. Ол үшін ең алды­мен мемлекет құраушы ұлттың өзара тату­лығы мен бірлігі, тұтастығы мығым болуы керек. Яғни, қазақтың бір бірі­мен достығы, ынтымағы, ауызбіршілігі құрыш­тай қабысып тұрса жарасады. Осының негізінде, біз Қазақстанда тұратын барлық ұлтты бір идея төңірегіне топтастырып, тұтас бір халық болып қалыптасып, заман көшінен қалмай, адал еңбек етуге жағдай жасап, елімізді озық дамыған мемлекеттер қатарына қоса аламыз. Абай өсиеттерінде адамның мұ­ратына жетуінің жолы терең ойлау мен адал еңбек ету екені айтылады. Маңдай терін төгіп адал еңбек ету, ғылым мен білімді игеру, өнерді жетілдіру – міне Абайша еңбектің мәні. Ұлы хакімнің осы ой-тұжырымы бүгін­де де өте өзекті. Талаптанып сапалы білім алып, өнер үйреніп, адал еңбек етіп қана адам алға қойған мақсатына жете­ді, қоғам алға дамиды, халқымыздың әл-ауқаты өседі, мемлекетіміз әлемнің дамы­ған 30 елінің қатарына кіреді. Бірақ біздің қоғамда еңбекке, еңбек адамына деген көзқарас қандай деңгейде? Еңбекке деген құрмет бар ма? Еңбек адамы әділ бағалана ма? Жоқ, әлде әртүрлі жолдармен байып алған адамдардың мәртебесі еңбек адамдарынан жоғары ма? Бүгін­де қоғамды осы мәселе ойландырады. Сондықтан да билік адал еңбекті ерекше құрметтеп, жоғары дәрежеде баға­лай білуі керек. Бұл жерде әділетсіздік­ке, көзбояушылыққа, немқұрайлылық­қа ешқандай жол берілмеуі тиіс. Адал еңбек еткен адам өз еңбегінің нәтижесін көріп, қоғамда үлкен құрметке ие болуы шарт. Абай шығармаларында масылдықты, жалқаулықты, еріншектікті аямай сынап, ұлтымызды адал еңбек етуге шақырады. Бүгінде бәрімізге таныс «Еңбек етсең ерін­бей, Тояды қарның тіленбей», «Тама­ғы тоқтық, Жұмысы жоқтық, Азды­рар адам баласын», деген ұлы Абай­дың ойларын әр адам санасына сіңі­ріп, өзінің адал еңбегімен еліміздің алға дамуына үлестерін қосулары керек. Мем­лекеттің, қоғамның бар күш-жігері, бар мүмкіншіліктері, еңбек адамдарына барынша жағдай жасауға бағытталуы тиіс. «Адам өмірінің мақсаты – кемелдену мен жетілу», дейді ұлы Абай. Мысалы, шынығу арқылы күш-қуатымызды, терең оқу арқылы ғылым-білімімізді, өнер үйрену арқылы ой-өрісімізді, шеберлігімізді жетіл­діреміз. Абайша бұлардан да маңыз­дырақ жетілу, ол – рухани жетілу, яғни жанды жетілдіру. Ал жан жүректе орын тепкен. Жан жетілмеген жағдайда адамның іс-әре­кеттерінде кемшілік болады. Ішкі дү­ниесі тазарып, жетілген адам ғана қате­лікке жол бермей, бақытты өмір сүре алады. Адам баласының бақыты оның жүрегінің тазалығында, сонда ғана ой­лаған мақсатына жетеді. «Бұл – қазақ хал­қы­ның өмірлік философиясы. Біздің халқымыз осындай таным-түсінікпен өмір сүріп, өзі қиын жағдайда отырса да, өзге ұлттарды бауырына басқан. Үнемі үлкенге құрмет, кішіге ізет көрсетіп, сүрінгенге сүйеу, жығылғанға демеу бола білген», дейді Президент. Абай өз шығармаларында ұлтымыз­дың, жалпы қазақ қоғамының кемшілі­к­терін ашық сынап, оны болдырмаудың жолдарын көрсетеді. Президент Қ.Тоқаев осы туралы айта келе, оны бүгінгі қазақ қоғамының ахуалымен байланыстырып, Абай сынаған кемшіліктер қоғамымызда бүгін де орын алатынын, бұл сыннан бар­лығымыз , оның ішінде барлық дең­г­ейдегі әкімдер мен Үкімет мүшелері де қо­ры­тынды шы­ғарулары тиіс екенін айтады. Ұлы Абай әр сөзімен ұлтымыздың өресін өсіруді көздеді. Сондықтан да Абайды терең тануға мән беруі­міз керек, әсіресе жас ұрпаққа терең ұғындырғанымыз абзал. Ол үшін әрбір қазақстандық Абай тойы қар­саңында Абайдың өсиеттерін, ой-тұжырымдарының мән-мағынасын терең түсініп, осы өсиеттерді орындау­да «мен не істедім, не істеуім керек, қандай кем­шіліктер жібердім, оны қалай түзеймін, елдің дамуына қандай үлес қостым» деп, терең ойланып, толғанып, келешекке жоспар құрып, оны орындау үшін тынымсыз еңбектенуі керек. Біз Абай өсиеттерін басшылыққа алып, Абай жолымен жүретін болсақ, ұлты­мыз­дың рухы да, ұяты да, намысы да жоғары болады. Әрқайсымыз Президентіміз Қ.То­қаевтың осы бағ­­дарламалық мақала­сын­дағы тұ­жы­рымдарды санамызға сіңі­ріп, Абай жолымен жүруіміз керек. Абай жолында еліміздің дамуы үшін қажет нəрсенің барлығы бар: нарық та, демократия да, әділдік те, бəсекелестік те, ғылым-білім де бар. Өкінішке қарай, бүгінде біздің қоғамда, әсіресе жас­тар арасында өзіміздегі бар нәрсенің парқына бармай, бізге жат, шетелдің құндылықтарына еліктеу басым екені жасырын емес. Қоғамда мектеп, арнау­лы орта, жоғары оқу орындарын бітірушілер арасында М.Әуезовтің «Абай жолы» романы мен Абайдың өлеңдерін, қара сөздерін оқымаған адамдар кездеседі. Президент айтқандай, біз ұлттық сананы жаңғыртамыз және бәсекеге қабілетті ұлт боламыз десек, Абай шығармаларын оқу, түсіну оны санаға сіңіру жұмыстарына үлкен мән берілуі керек. Әр шаңырақта Абайдың кітаптары мен М.Әуезовтің «Абай жолы» романы тұруы керек. Әрбір қазақстандық Абай шығарма­ларын оқып, түсініп, оны күнделікті өз от­басы мүшелерін тәрбиелеуде пайда­ланғаны дұрыс. БАҚ пен теледидар арқылы берілетін мағынасы төмен, арзан, теріс тәрбие беретін шоу хабарларды азайтып, оның орнына терең ойластырылған Абай мұраларын түсіндіруді, насихаттауды науқанға айналдырмай, тұрақты түрде беріп отыру қажет. Діни орындарда Абай өсиеттерін уағыздап отыруды қолға алған жөн. Білім ошақтарында абайтану пәні енгізіліп, жүйелі түрде оқытылуы керек. Абайды оқып, оны бойына сіңіріп, тәр­биеленген адам ешқандай қиянатқа, бұза­қылыққа бармайды, олар еңбекқор, иманды, адамгершілігі жоғары, отансүйгіш бо­лып өседі, еліне адал қызмет етеді, қоғам­ды алға дамытуға бар күш-жігерін жұм­сайды. Қорыта айтқанда, ел Президенті Қ.То­қаевтың мақаласы бізге алдағы уақытта не істеу керек деген сауалға толық және жан-жақты жауап беріп отыр. Қуаныш АЙТАХАНОВ, мемлекет және қоғам қайраткері",
        "journal": "Egemen Qazaqstan",
        "category": "Руханият"
    },
{
        "url": "https://egemen.kz/article/218371-abay-muraty-–-eldik-mudde-men-birlik-korinisi",
        "title": "Абай мұраты – елдік мүдде мен бірлік көрінісі",
        "date": "23 Қаңтар, 2020",
        "author": "Egemen Qazaqstan",
        "abstract": "Абай әлемінің мың сан арналы бағыт-бағдары, қазақ сөзінің құдіреті мен қасиеті, ондағы ұлттық-қоғамдық, тарихи-фәлсафалық, мәдени-рухани Һәм танымдық-тәрбиелік мәні мол мүмкіндіктері мен сыр-сипаттары қазіргі кезеңде де маңызы мен құндылықтарын жоғалтқан жоқ. Ол, әсіресе Президент Қасым-Жомарт Тоқаевтың «Абай және ХХІ ғасырдағы Қазақстан» атты бағдарламалық мәні мен тұжырымы терең, тағылымы мол мақаласынан анық аңғарылады.",
        "text": "Анығында, Абай Құнанбай­ұлының ту­ғанына 175 жыл толуына орай мем­лекет көлемі мен халықаралық дең­гейде ауқымды іс-шаралар ұйым­дас­тыру жайы кеңінен қозғалады. Оның өзі «...той тойлау үшін емес, ой-өрісі­міз­ді кеңейтіп, рухани тұрғыдан дамуы­мыз үшін» аса мәнді мүмкіндік әрі ай­рық­ша құбылыс болатынына ма­ңыз беріледі. Ақын әлемі, шы­ғарма­шы­лық мұрасының мәдени-рухани байлығы мен құндылық қай­нарларына, тағы­лым­дық Һәм тәлім­дік тұстарына да кең орын беріледі. Абай мұрасын зерттеп-зерделеу ісінде оқу эстафетасының кең өріс алуы, осының негізінде маңыз-мәні жоғары көзқарас пен қолтаң­ба, ұстаным жүйесіне ден қойы­лып, кө­кей­кестілігі мен тағылымдық сыр-си­пат­тарына айрықша назар аудары­ла­ды. Атап өткен жөн, бағ­дар­ламалық ең­бек­тің басты бөліктерінде («Ұлттық бол­мыс­тың үлгісі», «Мем­лекет ісінің мүд­де­лесі», «Жаңа қоғамның жанашыры», «Әлемдік мәдениеттің тұлғасы», «Тор­қалы тойдың тағылымы») Абай мұ­раты мен мұрасы ел бірлігі мен мүд­десі­мен телқабыс сөз етіледі. Қазақ қоға­мы, ондағы артық-кем тұстар қатар бері­леді. Айталық «Ұлттық бол­мыс­­тың үлгісі» бөлігінен қоғам мен заман шындығы, адам болмысы мен дү­ние­таным арналары кең орын алады. Қазақ қоғамын дамыту, ел-жерге қыз­мет ету, мақсатты биікке ұм­тылу мұ­рат­тары адамдық борыш, білім-ғы­лым ісімен байланыстырылып, оны да­мы­ту мен жетілдіру жолдары – Абай­дың шығармашылық мұрасымен сабақ­тастықта сөз етіледі. Оның мәні: «Ғы­лым таппай мақтанба», «Пайда ой­лама, ар ойла, Талап қыл артық білу­ге» сынды белгілі өлеңдері аясында кең өріс алады. Білім-ғылымды ерте мең­геру, «Артық ғылым кітапта», «Бес нәр­се­ден қашық бол, Бес нәрсеге асық бол» сынды қағидалы ойлары мен тол­ғаныстарының мәні ашылады. Білім беру саласын заманға сай дамы­тып, жетілдіру жолдарына ден қойы­лады. «Педагог мәртебесі туралы» заң­ның осы бағытқа арналғаны, ұс­таз­ға құрмет пен мұғалім маман­ды­­ғын құрметтеу қажеттілігі көр­се­тіле­ді. Бұл бағытта ана тілін дамы­ту мен дәріптеу жайы, көптілді білу мен мең­геру мәселелері де кеңінен қоз­ғала­ды. Ақыл-парасатқа кең өріс ашу, сана­ның ашықтығын қамтамасыз ету, ел­дік пен ерлікті қадірлеу, ұлт­тық пат­риотизмді қалыптастыру, өр­кениеттің озық тұстарына батыл қадам жасау қа­жет­тілігі – Абай мұ­ра­сына ден қою мен оны оқып-үй­рену, зерттеп-зерделеу, тану ісін­де маңызды болатындығы баса көр­сетіледі. Бұдан басқа, әсіресе: «Пат­ша құдай, сыйындым, Тура бас­та өзіңе», немесе: «Жігіттер, ойын ар­зан, күлкі қымбат, Екі түрлі нәрсе ғой, сыр мен сымбат» сынды ақын­ның мін-сын ретіндегі астарлы-қат­парлы ой-жүйелері де басты назар­да тұрады. Мұ­ның мәнісі былай беріледі: «...Біз елді, ұлтты Абайша сүюді үйренуіміз керек. Ұлы ақын ұлтының кемшілігін қатты сынаса да, тек бір ғана ойды – қазағын, халқын төр­ге жетелеуді мақсат тұтты». Мұ­ны да біліп, қаперде ұстаған жөн. «Мемлекет ісінің мүдделесі» атты келесі бөлікте ұлт мұраты мен елдік бір­лік, әділетті қоғам құру идеясы, өр­ке­ниетті мемлекет қағи­дат­тары ке­ңі­нен қозғалады. Даму мен тұрақ­ты­лық тірегі – бірлік пен татулық екені баса көрсетіледі. Мем­лекеттік мүд­де, қоғамдық келісім, дәстүр мен сабақ­тас­тық сырлары ашылады. Абай айтқан: «Келелі кеңес жоғалды, Ел сыбырды қолға алды», «Қу тілменен құтыртып, Кетер бір күн отыртып» деген дәуір ты­нысы, өмір тағылымы, қатқыл үн, қатаң ес­кертулері де назарға алынады. Сон­дай-ақ заң үстемдігі, билік пен халық арасы, жастарға мемлекетті сый­­лаудың сыр-сипаттары да бас­ты бағыттарға ие болады. Әділетті қо­ғам құру, сындарлы диалог мәні – жаңа буын жауапкершілігімен сабақ­тастықта сөз етіледі. Түйінді тұста: «Мемлекет мүддесін көздесек, әуелі сабақ­тастық сақталып, төгілген тер мен атқарған еңбектің далаға кетпеуін ой­лайық... Қазақстанды озық дамыған мемлекеттердің қата­рына қоса аламыз», – деп анық айтады. «Жаңа қоғамның жанашыры» атты бөлікте әлемдік өркениеттің өзін­­де орын алған қала мен ауыл ара­сы, бай мен кедей мәселесі, білім мен білім­сіздік мәні, әлеуметтік жауап­кершілік жайы жан-жақты қозға­лады. Оның кілті мен түйінін Абай­дың «Толық адам» формуласы арқы­лы ашады. Ақын мұрасындағы: «Ақыл, қайрат, жүректі бірдей ұста, Сонда толық бо­ласың елден бөлек», «Еңбек етсең ерін­бей, Тояды қарның тіленбей», «Тамағы тоқтық, Жұмысы жоқтық, Аз­ды­рар адам баласын», «Өзіңе сен, өзіңді алып шығар, Ең­бегің мен ақы­лың екі жақ­тап» сын­ды қоғамдық құбылыс­тар­дан ту­ған, кезең көріністері мен заман шын­дығынан орын алған, өмір-тұрмыс сапасын жақсартуға қатысы бар маңызды тұстарды бөлекше атайды. Осының негізінде тәуелділік психологиясынан арылу, мақтан мен масылдық сынды тегізсіз, жат та теріс көріністерден алыс болу, керісінше ерен еңбек етіп, білім қуып, ша­ғын және орта бизнесті өркендету ба­ғы­тын алға тартады. Бұл ретте: «Абай­ды өз зама­нындағы іскерліктің ұйыт­қысы, еңбек­қор­лықтың мотиваторы деуге болады. Ұлы ойшыл шығар­ма­ларында кәсіптен нәсіп тап­қан­дар­ды, ша­руақорлыққа үйрену дағ­­ды­ларын үлгі етеді. Ол тұр­мыс сапа­сын жақсарту үшін еңбек ету­дің жаңа тәсіл­дерін мең­геруге шақы­рады. Соны­мен қатар ақын бастама­шыл­дықты, кәсіптегі адал­дықты жоғары қояды», – қоғам сұр­а­нысын, еңбек мәнін, өмір тағылы­мын алға тартады. Бұдан басқа, «Әлемдік мәдениет­тің тұлғасы» атты бөлікте Абай әле­мін жер-жаҺанға таныту мұраты қоз­­­ғалады. Халық мәдениетін, бі­тім-бол­мысын, өмір-тарихын, тұр­мыс са­пасын – Абай арқылы таныту мә­­­се­лесі қозғалады. Абайдың ақын­­­дық қуатының қайнар көздері, Батыс пен Шығысқа қатысы, басты­сы, ақын өлеңдері мен қара сөз­дерін­дегі өмір тағылымы мен тұ­жы­р­ым­дар жүйесі­нің мәнін ашу, жал­пы­адам­зат­тық құн­ды­лықтары мен рухани ба­й­л­ығын жоға­ры ұстау қа­жет­тілігі айтылады. Абай­д­ың ғиб­ратты ғұмыры мен шынайы шы­ғар­м­ашылығының сырын ашу, ұлты­мыздың мәдени капиталы, Қаза­қ­­станның бренді ретіндегі орын-үлесі айқындалып, маңыз-мәні жан-жақты қозғалады. Анығын айт­қанда: «Абайды қалай дәріптесек те жара­сады. Оның ғибратты ғұмыры мен шынайы шығармашылығы – қазақ халқына ғана емес, жаҺан жұр­тына да үлгі-өнеге, Абайдың адам мен қоғам, білім мен ғылым, дін мен дәстүр, таби­ғат пен қоршаған ор­та, мемлекет пен билік, тіл мен қа­рым-қатынас ту­ра­лы айт­қан ой-тұжы­рым­дары ғасыр­лар өтсе де маңызын жоғалт­пайды. Өйт­кені ақынның мұ­расы – бүкіл адам­зат баласының рухани азығы», – деп терең мәнді фәл­сафалық түйіндер жасайды. Ал «Торқалы тойдың тағылымы» бөлі­гінде: «Абай – елдік мұраттың айны­мас темірқазығы» деген қоры­тын­ды жасалады. Оның мәні: қазақ­тың төрінде домбыра, ақын кітабы мен М.Әуезовтің «Абай жолы» тұ­руы керек­тігі айтылады. Ақын ме­рей­тойы тұсын­да – 500-ден астам іс-шара өтіп, кеш-кездесу, конферен­циялар ұйым­дастырылатынына да мән бері­леді. Ақын шығармалары он тілге ауда­рылып, «Абай» телесериа­лы түсі­ріле­ді. Әдебиет пен өнер сала­сындағы сый­лық – Абай атымен аталатын бола­ды. Семей өңірі – ел тарихындағы киелі өлкеге айна­лып, атақты Жидебай абат­т­ан­ды­ры­лады. «Абай» журналына қол­дау көрсетіледі. Қысқасы, анығын айт­­­қанда: « Абай арманы – халық арма­ны... Абай мұрасы – біздің ұлт болып бір­­ле­суімізге, ел болып дамуымызға жол аша­тын қастерлі құндылық» деп баға­­ла­нады. Демек, Абай мұраты мен мұ­­расы – елдік мүдде мен бірлік көрінісі. Рақымжан Тұрысбек, филология ғылымдарының докторы, профессор",
        "journal": "Egemen Qazaqstan",
        "category": "Абай"
    },
{
        "url": "https://egemen.kz/article/218372-rukhani-dganhghyrudynh-negizgi-kilti",
        "title": "Рухани жаңғырудың негізгі кілті",
        "date": "23 Қаңтар, 2020",
        "author": "Egemen Qazaqstan",
        "abstract": "Ұлттық сананы сақтау және оны заман талабына сай бейімдеу мемлекеттік маңызы бар мәселеге айналып отыр. Өйткені сананы жаңғырту ар­қылы ХХІ ғасырда елі­міз­дің тың серпінмен дамуы­на жол ашылмақ. Осы ретте қазақ елінің ұлттық сана­сын көтеруде бас ақын Абай Құ­нанбайұлы туынды­лары­ның ерекше орын алатынын ескеруіміз керек.",
        "text": "Мемлекет басшысы Қа­сым-Жомарт Тоқаевтың 2019 жылғы қыркүйек айын­дағы Қазақстан халқына Жол­дауында: «2020 жылы Әл-Фарабидің 1150 жылдық, Абай Құнанбайұлының 175 жылдық мерейтойларын атап өту жайлы, сонымен қатар ғұ­лама тұлғаларымыздың ең­бек­терін халық арасында дә­ріп­теуіміз керек» деп ай­тыл­ған. Осы тұрғыда үс­ті­­міздегі жылдың 9 қаң­тарын­да Президентіміздің «Абай және ХХІ ғасырдағы Қазақ­стан» атты мақаласы жарық көрді. Аталған мақалада Абай мұрасының тигізер пай­да­сының зор екендігі, ұлы ақын­ның шығармалары бүгін де өзектілігін жоғалтпағаны және Абайдың ой-тұжырым­дары баршамызға қашанда рухани азық болатындығы айтылған. Абай әрқашан шын ниеті­мен елді алға жылжуға күш салды, өсіп-өркендеуге ті­леу­лес бола отырып, осы идея­сын барынша өз шығар­маларында дәріптеген. Ал ілгерілеудің негізі білім мен ғылымда екенін анық білген ол, қазақ халқын бар жан-тәнімен дамылсыз оқып-үй­ренуге шақырды. Өз шы­ғармаларында «Ғылым таппай мақтанба» деп, білімді игермейінше, биіктердің ба­ғына қоймайтынын айтты. Ол «Біз ғылымды сатып мал із­демек емеспіз», деп тұ­жы­рымдап, кері­сінше ел дәулетті болуы үшін ғылымды игеру керек­тігіне назар аударды. Пре­зидентіміз ғұлама Абайға «ұлттық болмыстың үлгісі», «мемлекет ісінің мүдделесі», «жаңа қоғамның жанашыры», «әлемдік мәдениеттің тұлғасы» деп жан-жақты нақты баға береді. Қазір әлем күн сайын емес, сағат сайын өз­геруде. Сондықтан барлық салада жаңа міндеттер мен тың талаптар қойылуда. Ғы­л­ым­дағы жаңалықтар адамды алға жетелейтіндіктен, ақыл-оймен ғана озатын кезең келді деп санаймыз. Заман көшіне ілесіп, ілгері жылжу үшін біз сананың ашықты­ғын қамтамасыз етуіміз керек. Бұл қадам өркениеттің озық тұстарын ұлттық мүддемен үйлестіре білуді талап етеді. Ойшыл Абайдың туын­дыларының әрқайсысы жеке зерттеуге, арнайы кө­сіліп жазу­­ға сұранып тұр­ған рухани қазына. Абай өлеңдерінің маңызы өте зор, онда ақын­ның бүкіл өмірі бейнеленген, жарқын болашағы мен армандары туралы баяндалады. Оның уайымдатқан мәселе­лері қазіргі заманға сай келе­ді. Адамдарды адам­­герші­лік, имандылық, гу­ма­низм және бейбітшілік мәсе­­лелері әлі күнге дейін алаң­­датып келеді. Бұл ақын­ның көр­кем­­сөзінің құдіреті. Абай­дың шығар­ма­шы­лығы таң­ға­жайып күш, керемет те­рең­дік пен жан-жақты бо­лып келеді. Қорытындылай келе, ғұ­лама ақын, ойшыл Абайдың мұрасын ұғыну ғасырдан-ға­сырға жалғаса береді, оның мағыналы өлеңдері ешқашан да өзінің күшін жоғалтпайды. Ұлтты тәрбиелеймін десек Абайдың өлеңдерімен, шы­ғар­маларымен сусын­дату керек. Себебі Абай шығар­ма­ларындағы адам бойындағы қасиеттер адамгершілік тәр­биесі, еңбек ету, білім және ғылым, адамгершілік рух пен әділеттілік жайлы жазылуы, еңбектерінің өшпес мұра екендігіне кепілдік береді. Абай қалдырған ілімді тану арқылы біз өз болмысымызды танып, болашағымызды бағдарлаймыз. Акпар Айжан, Ш.Уәлиханов атындағы Тарих және этнология институтының кіші ғылыми қызметкері",
        "journal": "Egemen Qazaqstan",
        "category": "Руханият"
    },
{
        "url": "https://egemen.kz/article/218364-alik-shpekbaev-parasattylyq-paraqorlyqtan-saqtandyrady",
        "title": "Алик Шпекбаев: Парасаттылық парақорлықтан сақтандырады",
        "date": "23 Қаңтар, 2020",
        "author": "Айбын ШАҒАЛАҚ",
        "abstract": "Жемқорлықты түп-тамырымен жою – күн тәртібінен түспейтін күрделі мәселе. Мемлекет пен қоғамның іргесін сөгіп, елдің ілгерілеуіне үлкен кедергі келтіретін бұл «кеселмен» күреске Президент Қасым-Жомарт Тоқаев әуелден айрықша мән беріп, осы бағыттағы іс-шараларды күшейту үшін өз Жарлығымен Сыбайлас жемқорлыққа қарсы іс-қимыл агенттігін қайта құрғаны белгілі. Біз агенттік төрағасы Алик Шпекбаевпен арнайы жолығып, атқарылып жатқан жұмыстардың барысы жөнінде сұрап білдік.",
        "text": "Көп асқанға – бір тосқан –Алик Жатқамбайұлы,былтыр Мем­лекет басшысының Жарлығымен Сы­байлас жемқорлыққа қарсы іс-қи­мыл агенттігін қайта құру кезінде жаңа департаменттер ашу туралы ше­шім қа­былданды. Соның ішінде ква­зи­мем­­ле­кеттік секторда жемқорлықтың жо­лын кесу арнайы бір департаментке жүк­­те­ліпті. Нәтижесі қалай болып жатыр? – Өздеріңізге мәлім, Тұңғыш Президент – Елбасы Нұрсұлтан Назарбаев сыбайлас жемқорлыққа қарсы күресті мемлекеттік саясаттың негізгі бағыттарының бірі ретінде белгілеп, әрдайым назарында ұста­ған болатын. Былтыр Мемлекет басшы­сының Жарлығымен Агенттік қайта құ­рыл­ғаннан кейін, оның идеологиясы мен жұмыс тәсілдері де өзгерді. Біз сыбайлас жемқорлыққа қарсы іс-қимыл саласында әділдік, сенім және парасаттылық құндылықтарына негізделген түбегейлі бетбұрыс жасап жатырмыз. Үкіметтің былтыр 15 шілдеде өткен кеңейтілген отыры­сында Президент квазимемлекеттік сектор­дағы субъектілер қызметінің тиімділігі, сыбайлас жемқорлықпен күрес, құқық қорғау және сот жүйесін реформалау туралы мәселе көтерген болатын. Осыған орай Агенттік былтыр квазимемлекеттік сектордағы, құқық қорғау және сот органдарындағы сыбайлас жемқорлық қылмыстарын анықтау, жолын кесу міндеттерін іске асыратын дербес департамент құрды. Оның құзыретіне құқық қорғау және сот саласының мекемелері, сондай-ақ аудандық құрылымдарға қоса республикалық және облыстық деңгейдегі 154-тен аса мекеме кіреді. Барлық облыстар мен республикалық маңызы бар қалаларда орналасқан еншілес компанияларды қоспағанда, квазимемлекеттік сектордың 58 шаруашылық субъектісі бар. Сектордың қаржылық айналымы елдің ішкі жалпы өнімінің 59%-дан астамын құрайды және 35 триллион теңгеден асады. Бұл – жемқорлыққа бейім кейбір басшылар мен қызметкерлердің бюджет қаражатын жымқырудың түрлі жолдарын жасауына түрткі болады. Аталған департаменттің жұмысы сондай жүйелі жемқорлық фак­тілерін анықтауға бағытталған. Жалпы, мемлекеттік органдармен қоса, сыбайлас жемқорлыққа бейім келе­тін квазимемлекеттік секторда былтыр 324 құқық бұзушылық тіркелді. Сыбай­лас жемқорлық қылмыс жасағаны үшін 196 тұлға жауапкершілікке тартылды, олар­­дың жартысына жуығы, 82-сі – әртүр­лі деңгейдегі басшылар. Не­гізінен сатып алу, мемлекеттік бағдар­лама­ны іске асыру ке­зін­дегі жымқыру, лауа­зым­дық өкілет­тікті асыра пайдалану, парақор­лықпен тұтыл­ғандар. Квазимемлекеттік сектор ұйым­дары­ның арасында жемқорлыққа ең бейім «Қазақстан Темір Жолы ҰК» АҚ қызме­тінде 45 тұлғаға қатысты 81 жем­қор­лық қылмыс тіркеліп, 34 тұлға сотталды. Кейбір басшылар вагондарды кедергісіз өткізу үшін кәсіпкерлерден ірі көлемде пара бопсалаумен айналысқан. Бұл ұйымдасқан қылмыстық схемалар заңсыз баюға мүмкіндік беріп, пара сомасы 100 мыңнан 5 миллион теңгеге дейін жеткен. Мұндай фактілер Ақмола, Ақтөбе, Алматы, Қостанай, Қызылорда, Солтүстік Қазақстан облыстарында анықталды. Сонымен қатар бюджет қаражатын жымқыру фактілері акционерлік қоғам­дардың корпоративтік қорлары құратын жеке мекемелерде де анықталды. Мысалы, «Astana Motorsports» мекемесінің басшысы («Астана» Президенттік спорт клубының құрамында) Артур Ардавичус әлем чемпионаттарына қатысып, Қазақстанның имиджін арттыруға арналған 2,1 млрд теңге көлеміндегі мемлекет қаржысын жымқыру бойынша күдікке ілінді. Бұл қаражат команда мүшелерінің оқу-жаттығу жиындарына және жарыстарға қатысуға арналғаны белгілі болды. А.Ардавичусқа халықаралық іздеу жарияланып, тергеу жалғасуда. Күдікті кінәсінің деңгейі туралы түпкілікті шешімді сот шығарады. –«Astana Motorsports» басшысына халықаралық іздеу жарияланғанын айтып қалдыңыз.Жалпы қазір шетелдерде қанша адам жасырынып жүр? «Астана LRT» жобасына қатысты айыпталған азамат та шетелде жүр. Бұл жобаның төңірегіндегі дау-дамай қалай шешімін табуда? – Жалпы, шет мемлекеттерде жа­сы­рын­ған, халықаралық іздеу жарияланған Қазақ­стан азаматтарын іздеу Бас прокуратураның, Ұлттық қауіпсіздік комитетінің, Қорғаныс, Ішкі істер, Сыртқы істер министрліктерінің бірлескен бұйрықтарының негізінде және еліміздің құзыреттi органдарының Интерполмен өзара іс-қимылы арқылы іске асырылады. Қазіргі таңда Агенттік алыс және таяу шетелдерде жасырынған 33 тұлғаны іздестіруде. Соның 21-і Еуропа елдерінде жасырынып жүр. Біз тиісті жұмыстарды жалғастырып жатырмыз. Ал «Астана LRT» құрылысы жөніндегі мәселеге келсек, бұл – Мемлекет басшысының және қоғамның жіті назарында. Былтыр 9 қазанда Нұр-Сұлтан қаласының әкімдігінде өткен елорданы одан әрі дамыту мәселелері жөніндегі мәжілісте Президент осы даулы істі тергеуді жеделдетуді тапсырған еді. Бүгінде «Астана LRT» құрылысына қатысты қылмыстық іс бойынша «қамауда ұстау» бұлтартпау шарасымен үш күдіктіге халықаралық іздеу жарияланған. Іздестіруді өкілетті органдар, сондай-ақ Интерпол жүргізеді. Тиісті заңнамаларға сәйкес, іздестірілетін тұлғалардың жүрген жері анықталғаннан кейін оларды ұстау және Қазақстанға қайтару шаралары қабылданады. Бұл мәселе халықтың ерекше назарында екенін ескеріп, Агенттік былтыр БАҚ өкілдері үшін 2 мәрте баспасөз мәслихатын өткізді. Тергеу кезінде анықталған фактілерді жұртшылыққа уақтылы жеткізуге және бөлісуге тырысамыз. – Қазақстан шетел асқан қылмыс­керлерді жазалауға ықпал ететін Еуропа Кеңесінің Сыбайлас жемқорлыққа қарсы мемлекеттер тобы (ГРЕКО) бас­тамасына қосылды ғой. Бұл мүшеліктің жалпы қандай мүмкіндіктері бар? – 2019 жылы 30 желтоқсанда Мемлекет басшысы «Қазақстан Республикасы мен Еуропа Кеңесі арасындағы ГРЕКО және баға­лаушы топтар мүшелерінің артықшы­лықтары мен иммунитеттеріне қатысты келісімді ратификациялау туралы» Заңға қол қойып, Қазақстан аталған ұйымның 50-ші мүшесі болып танылды. Таяуда ғана 15-16 қаңтарда ГРЕКО Атқарушы хат­шысы Джанлука Эспозито елімізге алғашқы сапармен келіп, Президентпен, менімен және Жоғарғы сот төрағасымен, құзыретті мемлекеттік органдардың өкіл­дерімен кездесті. Ең бастысы, бұл мү­шелік Қазақстанның сыбайлас жемқор­лыққа қарсы саясатын халықаралық сарап­шы­лардың объективті бағалауына жол ашады. Сондай-ақ ГРЕКО жұмысына белсене қатысу әрі қарай сыбайлас жемқорлық үшін қылмыстық жауапкершілік туралы Конвенцияны ратификациялауға мүмкіндік береді. Келешекте бұл Еуропа елдерімен құқықтық көмек көрсету, қылмыскерлерді экстрадициялау және олардың заңсыз иемденген мүліктерін қайтару мәселелеріндегі ынтымақтастықты нығайтуға септігін тигі­зеді. Қарамағындағы қызметкер үшін әрбір басшы жауапты – Президент өз Жолдауында сыбайлас жемқорлыққа қатысты қылмыс жа­салған мекеменің бірінші басшысының жауапкершілігін заңнамалық және нор­мативтік тұрғыдан нақты белгілеу керек екенін айтты.Соған орай, бағы­ныш­ты қызметкері жемқорлықпен ұстал­ған басшының қызметтен кетуі қоғам­да көп талқыланды. Осы мәселеге тоқтал­саңыз. – Президент былтыр 26 қарашада Қа­зақ­стан Республикасының «Мемлекеттік қыз­мет туралы» Заңына бағынышты қыз­мет­керлердің сыбайлас жемқорлық құқық бұзушылықтары үшін басшылардың дербес жауапкершілігін қарастырған заңна­малық түзетулер пакетіне қол қойды. Заңның жаңа редакциясына сәйкес саяси басшының өз қызметін доғаруға өтініш беруінің басты шарты – оған тікелей бағы­нышты қызметкерге қатысты заңды күші­не енген соттың айыптау үкімі болуы не­ме­се ақталмайтын негіздер бойынша қыл­мыстық істі тоқтату туралы шешімнің қабыл­дануы. Басшының жұмыстан кетуге өті­ніш беретін мерзімі – 10 күнтізбелік күн. Екінші шарт – тікелей бағынышты қызмет­кер жасаған қылмыс басшы саяси лауа­зымға тағайындалған күнінен бастап 3 ай өткеннен кейін жасалуы. «Қызметтен кету» түсінігі тек саяси қызметшілерге қатысты қол­данылады. Жұмыстан кетуді қабылдау немесе қабылдамау саяси мемлекеттік қыз­метшіні тағайындаған тұлғаның құзы­ретінде. Мемлекеттік әкімшілік қызметшілер болып саналатын басшылар осыған ұқ­сас жағдайларда жұмыстан босатуға дейінгі тәртіптік жауапкершілікке тартылады. Сондай-ақ мемлекеттік органдар мен ұйымдардың, квазимемлекеттік субъек­тілердің басшыларына сыбайлас жемқор­лықтың алдын алуды өз міндетінде жүйелі ескермегені үшін тәртіптік санкция­лар енгізілген. Мен бұл мәселе бойынша былтыр 6 желтоқсанда Фэйсбук әлеуметтік желісіндегі парақшамда арнайы жазба жариялаған болатынмын. Біздің міндетіміз – басшыларды өз ұжымдарында сыбайлас жемқорлықтың алдын алумен және ескертумен сөз жүзінде емес, іс жүзінде айналысуға мәжбүрлеуге саяды. – Жалпы кейбір жоғары лауазым­дағы тұлғалар ұсталып кеткенімен, олардың орнын басқан қызметкерлер де жемқорлықпен шатылып жатады. Неге мұндай жаманат жағдайлар кейін­гілерге сабақ болмайды? Жең ұшынан жалғасқан жемқорлықтың жолы қайтсе кесіледі? – Өкінішке қарай, сіз айтқандай фак­тілердің орын алғанын мойындауға мәжбүрмін. Бұл мәселені моральдық тұрғыдан тарқатып көрейін. Шындығында, кейбір басшылар өкінішті істен сабақ алудың орнына, сол отқа қайта түсіп жатады. Адамның өкінішті немесе өнегелі іс-әрекеті оның бойындағы моральдық-адамгершілік қасиеттерінің тереңдігіне байланысты деп ойлаймын. Біз «Малым – жанымның, жаным – арымның садағасы» деп өмір сүрген ата-бабаның ұрпағы емеспіз бе? Таяуда ғана Президент Қ.Тоқаевтың «Egemen Qazaqstan» газетінде жарияланған «Абай және ХХІ ғасырдағы Қазақстан» мақаласында халқымыздың дана перзенті Абай Құнанбаевты «бір ғасырдан астам уақыт бұрын ұлтты жаңғыруға, жаңаруға, жаңа өмірге бейім болуға шақырған» деп атап өтті. Ендеше, біз осы жаһандану заманында жаманнан жиреніп, жақсыны үйренуіміз және «көнерген» түсінік пен «қалтаның ғана қамын ойлайтын» қамсыздықтан арылуымыз қажет деп санаймын. Елбасы айтпақшы, «Абай сөзі – қазақтың бойтұмары. Абай мұрасы – қазақтың ең қасиетті қазынасы». Сондықтан біз әрдайым Абайдың сарқылмас терең философиясына жүгінеміз. Ұлы ойшыл «Пайда ойлама, ар ойла, талап қыл артық білуге» деп алдымен арды асқақтатқан. Ар-ұяты терең, ынсапты, тәрбиелі және адал адам ешқашан «ала жіпті аттамайды» деп сенемін. Кемеңгер ойшыл әл-Фараби: «Адамға ең бірінші білім емес, тәрбие керек. Тәрбиесіз берген білім – адамзаттың қас жауы, ал келешекте оның өміріне қауіп әкеледі» деген екен. Сондықтан тәрбиеге аса мән беру керек. Тәрбиесіздік тойымсыздық пен түрмеге жетелейді, ал қанағат қарын тойғызады. Осы ретте, кез келген қызметкер «қалта мен қарынның» қармағынан шығып, жемқорлықты өзінің ертеңгі ұрпағының бақытты болашағын ұрлау, тұтас Отанына жасаған опасыздық ретінде түсініп, парасаттылық және ізгілік қағидаларын ұстанса, Қазақстан келе­шекте жемқорлықсыз мемлекетке айналады деп сенемін. Менің ойымша, жемқор­ларды түрмеге тоғыту, қоғамды үнемі қор­қынышта ұстау жемқорлықты түбегейлі жеңе алмайды. Бізге сыбайлас жемқорлық қылмыстарының алдын алу, оған жол бермеу және жемқорлықты мәнсіз ету – өте маңызды. Парасаттылық идеологиясын қалыптастыру – сыбайлас жемқорлыққа қарсы іс-қимылдағы табыстың басты факторы. Осыған орай, Агенттік үкіметтік емес сек­тор мен сарапшылардың әлеуетіне сүйене отырып, қоғамда парасаттылық мәде­ниетін қалыптастыру арқылы жемқор­лыққа қарсы күресті арттыруға күш салуда. Негізі, барлық басшылар мен мемле­кеттік қызметшілерге сыбайлас жем­қор­лыққа қарсы күресу Қазақстан Респуб­ликасының «Сыбайлас жемқорлыққа қарсы іс-қимыл туралы» Заңына сәйкес міндеттелген. Заңда көзделген сыбайлас жемқорлық тәуекелдерін талдау және мониторинг жүргізудің тиімді тетіктері арқылы кез келген басшы ұжымда жемқорлық құқық бұзушылықтарын анықтау, алдын алу және жоюға қатысты тиісті шаралар қабылдай алады. Сондықтан сыбайлас жемқорлыққа қарсы күрес тек уәкілетті органның ғана емес, барлық басшылар мен мемлекеттік қызметшілердің, тұтас қоғамның міндеті әрі азаматтық борышы деп санаймын. – Агенттіктің кадр саясаты, қызмет­керлер іріктеу жұмысы қалай жүргізіліп жатыр? – Таяуда Қасым-Жомарт Тоқаев Прези­денттік жас кадрлар резервінің мүше­лерімен кездесу барысында «Әр заманда кез келген халықтың білімді және білікті азаматтарының ортақ мүддеге топтасатын кезеңі болады. Осылайша ұлтты биікке жетелейтін, жаңаша дамуға бас­тайтын шоғыр қалыптасады. Жаңа Қазақ­стан үшін де осындай маңызды әрі жауапты сәт келді деп санаймын», деді. Аталған кадр резервіне Агенттіктің орта­лық аппараты мен территориялық депар­таментінің 5 қызметкері өтті. Осыған орай, Агенттік жұмысына жасампаз, жаңашыл жастарды тарту басымдыққа ие. Былтыр Агентікті қайта ұйымдастыру барысында қызметкерлердің басым көпшілігі өз ба­ғыттарын сақтап қалды. Бізде берік ұстанатын меритократия қағидатына сәй­кес жүзден аса қызметкер жоғары лауа­зымдарға тағайындалды. Жеке құрам басқа құқық қорғау және арнаулы органдардың жоғары білікті мамандарымен күшейтіліп, ұлттық қауіпсіздік органының – 13, прокуратураның – 23, азаматтық сектордың – 17, Президент Әкімшілігінің 5 қызметкері қабылданды. Жалпы, кадр саясатында отандық және шетелдік жетекші білім ордаларын бітіргендерге басымдық береміз. Агенттікте қазір шетелдік жоғары оқу орындарының 17 түлегі жұмыс істейді, оның 7-еуі «Болашақ» халықаралық бағдарламасымен оқыған. 3 қызметкер PhD дәрежесіне ие, 6 ғылым кандидаты, 96 магистр бар. Агенттікте жұмыс істеуге сұраныстың өте жоғары екенін атап өткен жөн. Әкімшілік лауазымдар бойынша конкурстарда бір бос орынға үміткерлер саны 25 адамға дейін жетуі – осының айғағы. Былтыр қызметкерлердің жаңа генерациясын қалыптастыру және жастар жылын қолдау мақсатында «Сыбайлас жемқорлыққа қарсы қызметтің 30 жаңа тұлғасы» атты рекрутингтік жоба іске асырылды. Конкурс нәтижесінде 25 үміткер қызметке тағайындалды. Біз кадр саясатын жаңғырту және дәйекті жүргізу арқылы азаматтардың жоғары сенімін қамтамасыз етуді көздейміз. Осы ретте қабылданып жатқан шаралар мекеме жұмысының тиімділігін арттыруға, қызметкерлердің халыққа адал және қалтқысыз қызмет етуіне ықпал етеді деп үміттенемін. Ашықтық жемқорлыққа қарсы күреске септеседі – Ашықтық пен әділдік – сыбайлас жем­қорлыққа қарсы күресте негізгі қа­ғи­дат. Осы ретте еліміздің өңірлерінде жү­зе­ге асып жатқан «Адалдық алаңы» жо­ба­сының тиімді тұстарын айтып берсеңіз. – Азаматтық қоғаммен ашық және айқын қарым-қатынас орнату – мемлекеттік аппаратты дамытудың басты қырының бірі. Біз үшін ең алдымен ашық, тиімді құқық қорғау органын және қоғамдық диалог құру маңызды. Жемқорлыққа қарсы жобадан жалпыұлттық қозғалысқа айналып, күн өткен сайын қарқын алған «Адалдық алаңы» жобасы осы өзгерістердің басында тұр. Бүгінде «Адалдық алаңының» жо­балық кеңселері облыстық әкімдіктер мен орталық мемлекеттік органдарда тұрақ­ты жұмыс істейді. Үкіметтік емес сектор­дың, бизнес-қауымдастық пен азамат­тық қоғам өкілдерінің, танымал қоғам қай­раткерлері мен халықаралық ұйымдардың белсенді қолдауымен асырылатын жоба өз тиімділігін көрсетті. «Оpen space»-ке көшу арқылы мем­ле­кеттік органдарды трансформациялау жалғасуда. Бұл форматқа 960-қа жуық мем­лекеттік мекеме көшті. Жүзден аса сер­вистік әкімдік ашылып, 4 мыңға жуық басшы бірінші қабатқа ауысты. Мұн­дай жаңа тәсілдер шенеуніктердің ұйым­дас­тырушылық мәдениетінің өзгергенін ғана емес, тұтынушыларға бейімділігі артқанын да айғақтайды. Тұрмыстық сыбайлас жемқорлықты азайту, мемлекеттік қызмет көрсету сапасын жақсарту мақсатында құрылған «Адалдық алаңы» жобасының аясында түрлі саланы қамтитын «Саналы ұрпақ», «Адал ұрпақ», «Сапалы жол», «Адал жол», «Protecting Business and Investments» жобалық кеңселері, қоғамдық бақылауды қамтамасыз ететін арнайы мониторингтік және ақпараттық-ағарту топтары жұмыс істейді. Мәселен, «Protecting Business and Investments» жобасының аясында отандық және шетелдік капиталдың қатысуымен жалпы сомасы 12,1 трлн теңге болатын 421 бизнес-жоба сыбайлас жемқорлыққа қарсы сүйемелдеуге ие болып отыр. Инвестициялық жобалардың 28%-ы шет­елдік инвесторлардың үлесінде. Кәсіп­керлер мен инвесторлардан келіп түскен шағымдардың 90%-ы (684 шағымның 625-і) олардың мүддесіне шешілді. 6 мыңнан астам мектепте 1 млн-ға жуық мүшесі бар «Адал ұрпақ» мектеп клубы жұмыс істейді. Осы клубтар арқылы былтыр 25 мыңнан астам іс-шара ұйымдастырылып, еліміздің барлық жалпы білім беретін мектептерінде жалпыреспубликалық «Адалдық сағаты» акциясы өткізілді. Бұған қоса «Transparency Internatioanal Kazakhstan» ҚҚ қолдауымен «Сыбайлас жемқорлыққа қарсы жазғы мектептер» мен парасаттылық мектептері жұмыс істеді. Скандинавия елдерінің тәжірибесі бойынша «Адалдық дүкендері» (Integrity Shop) ашылды. Жалпы, еліміздің барлық өңірлерінде халықты ішкі мәдениет пен парасаттылыққа тәрбиелеуге бағытталған 5 мыңға жуық сатушысыз дүкен жұмыс істейді. Сондай-ақ былтыр «Адалдық алаңы» жобасы қоса ұйымдастырушы ретінде өткізген «Халық заңгері» акциясында 18 мың азаматқа тегін құқықтық кеңес беріліп, оған 2 500 сарапшы қатысты. Акция бір уақытта 176 елді мекенде өткізілді. Бір сөзбен айтқанда, қоғамдық бақылау мен үкіметтік емес сектордың белсенділігі артуына байланысты, мемлекет пен қоғам арасындағы алшақтық азайды. Сол себепті мемлекеттік аппарат неғұрлым ашық және айқын бола түсті. Менің ойымша, «Адалдық алаңы» алдағы уақытта ар мен адалдықтың, әділдік пен заңдылықтың, сенім мен парасаттылықтың орталығына айналуы тиіс. Мен қоғам мен азаматтардың ұтымды ұсыныстары мен пайымды пікірлері Агенттік пен «Адалдық алаңы» жобалық кеңсесінің жұмысын одан әрі жетілдіріп, қарқынын күшейтетініне сенемін. – Жемқорлық фактілері туралы хабарлаған азаматтық ұстанымы бар ел тұрғындарын ынталандыру тәжірибесі енгізілді. Былтыр Call-орталыққа қанша қоңырау түсті және оларға қандай көлемде сыйақы берілді. Бұл ретте қай өңірдің тұрғындары көбірек белсенділік танытты? –Агенттік Президент Қ.Тоқаевтың «Халық үніне құлақ асатын мемлекет» қағидатына сәйкес халықтың мұң-мұқтажын естіп қана қоймай, оны шешуге тырысып жатыр. Өзім азаматтарды апта сайын, орынбасарларым мен басқа басшылар күн сайын қабылдайды. Былтыр 2 201 азамат қабылданып, олардың саны бұрынғымен салыстырғанда 3 есеге артты. Сондай-ақ менің, орталықтағы және өңірлердегі басшылардың әлеуметтік желілердегі парақшалары арқылы азаматтардың сыбайлас жемқорлық фактілері бойынша барлық шағымдарына кідіріссіз жауап беріледі. Еліміздің 11 өңірінде азаматтық бастамалардың диалог алаңына айналған «Антикор орталықтары» ашылды. Биыл мұндай орталықтарды барлық өңірде ашу жоспарлануда. Орталықта халыққа ашық, жайлы әрі қолжетімді қызмет көрсетуге барлық мүмкіндік жасалған және кез келген азамат түрлі мәселе бойынша тегін құқықтық көмек пен кеңестер алады. Біз азаматтармен жедел және үзіліссіз кері байланыс орнатуға мүдделіміз. Сондықтан Агенттікте тәулік бойы сыбайлас жемқорлық туралы хабарламаларды қабылдайтын 1424 Call-орталығы жұмыс істейді. Бұл жұмыс Еуропа елдері мен АҚШ-тың озық тәжірибесіне негізделген. Былтыр сыбайлас жемқорлық фактілері туралы 1 000-ға жуық қоңырау тіркедік. Бүгінгі таңда расталған фактілер бойынша 66 қылмыстық іс қаралуда, 18 іс сотқа жолданды. Былтырғымен салыстырғанда, қоңыраулар мен тергеліп жатқан істердің екі есеге артуы азаматтардың Агенттік қызметіне сенімінің артқандығын көрсетеді. Өңірлер бөлігінде ең көп өтініштер Түркістан – 148, Алматы облыстарынан – 137 және Алматы қаласынан – 112 түсті, бұл АЕК-те тіркелген осындай өтініштердің жалпы санының жартысына жуығын құрайды. Басқа өтініштер қалған 14 өңірге тиесілі(Шымкент қ. – 84, Нұр-Сұлтан қ. – 76, Жамбыл – 63, Қарағанды, Ақмола, Павлодар, Маңғыстау, Шығыс Қазақстан облыстары – 30-дан 50-ге дейін, Қостанай, Ақтөбе, БҚО, СҚО, Қызылорда, Атырау облыстары – 20-дан аз).Call-орталығына түскен шағымдар негізінде соттарда қаралған қылмыстық істер бойынша 9 азамат 1,5 млн теңге (126 250-ден 176 750 теңгеге дейін) мөлшерінде сыйақы алды. Атап айтқанда, Нұр-Сұлтан қаласында және Түркістан облысында – 2, Шымкент қаласында, Алматы, Жамбыл, Батыс Қазақстан және Қарағанды облыстарында 1 сыйақыдан төленді. Жалпы алғанда, 2019 жылы сыбайлас жемқорлық фактілерін хабарлаған 214 адамға 31 811 080 теңге көлемінде сыйақы берілді. Біз Call-орталығының жұмысын одан әрі жетілдіру мақсатында оны техникалық және бағдарламалық қайта жабдықтау, оның ішінде мобильді қосымша және орталыққа хабарламаларды әлеуметтік желілер арқылы жолдау, сондай-ақ операторларды бағалау жүйесін енгізу мүмкіндігін пысықтаудамыз. Сондай ақ орталық қызметкерлерінің біліктілігін арттыруға арналған келісімге қол жеткіздік. Біздің жобалық кеңселер мен арнайы мониторингтік топтардың көмегімен 1424 Саll-орталығы жұмысының адвертайзингі бойынша жұмыс жүргізілуде. – Мазмұнды сұхбатыңыз үшін рахмет. Әңгімелескен Айбын Шағалақ, «Egemen Qazaqstan»",
        "journal": "Egemen Qazaqstan",
        "category": "Сұхбат"
    },
{
        "url": "https://egemen.kz/article/218375-snps-kelisimdi-oryndamay-otyr",
        "title": "СНПС келісімді орындамай отыр",
        "date": "23 Қаңтар, 2020",
        "author": "Темір ҚҰСАЙЫН",
        "abstract": "«СНПС-Ақтөбемұнайгаз» АҚ – Ақтөбе облысы аумағындағы ең ірі кәсіпорынның бірі. Оның үлесіне өңірде өндірілетін мұнай мен көмірсутегі шикізатының 70 және сұйық отын мен газдың 90 пайызы тиесілі.",
        "text": "Корпорация мен оның құры­лымдық бөлім­шелерінде 6 200-ден астам қыз­меткер жұмыс істейді. Соң­ғы бес жыл ішінде аталған ак­ционер­лік қоғамнан 500 миллиард тең­генің көлемінде инвестиция тартылған. Әйтсе де соңғы кез­де аталған алып өн­дірістік ұжым бұ­рынғы жүрдек жүрісінен жаңы­лып қалғандай... Стратегиялық маңызы бар шикі­зат өнімдерін өндіретін ірі кә­сіп­орынның алдағы уақытта ше­­ші­луге тиісті мәселелері ауқым­ды болуы табиғи жайт. Корпорация былтыр инвестиция тарту мөлшерін кемітіп жіберген. Сонымен бірге еңбек өнімділігінің қарқыны да алдыңғы жылдармен салыстырғанда төмен­деп кеткені бай­қалады. Бұл өз кезегінде ескіре бас­таған құрал-жабдықтарды қайта жаң­ғырту қажеттілігін көрсетеді. Сон­д­а еңбек өнімділігін екі-үш есеге дейін көтеруге мүмкіндік ашылмақ. Сонымен бірге «СНПС-Ақтөбе­мұнайгаздың» соңғы уақыт­та еңбекті ұйымдастыру мен жұмысшыларға атқарып жүрген ауқымды еңбектеріне лайықты еңбекақы төлеу ісін де ширық­тыра алмай жүргені байқалады. Айталық, Ақтөбе об­лысы әкімінің орынбасары Қай­рат Бекеновтің мәлімдеуіне қара­ғанда, қазіргі кезде корпора­ция қожайындарының өз жұмыс­шыларына төлеп жүрген орташа еңбекақысының мөлшері республика бойынша мұнай саласы қызметкерлерінің орташа жа­л­а­қы­сымен салыстырғанда үш-төрт есеге аз екен. Бұл төмен статис­тика екеніне ешкім таласпайды. «СНПС» корпорациясы директорлар кеңесінің төрағасы Ван Илинь Ақтөбе облысының әкімі Оңдасын Оразалинмен кездесуі кезінде күрделі жағдайдың өткен жылы кәсіпорында уақытша орын алған кідірістер мен кедергілерге байланысты екенін түсіндірді. Оның айтуынша, жұмысшыларға толымды еңбекақы төлеу мәселесі алдағы кезде толығымен шешімін таппақ. Тағы бір атап өтерлік жайт, бұған дейін жасалған өзара келі­сім­дерге сәйкес шетелдік компания қызметке жергілікті мамандар мен жұмысшыларды тартуға тиіс. Әйтсе де келісім талаптары орындалмай келеді. Есесіне соң­ғы жиырма жылдың ішінде ком­пания басшылары шетелдік жұ­мыс­шыларды қызметке ұдайы тартып келген. Сондай-ақ осы аралықта кәсіпорын жанынан қазақстандық мамандарды оқыту мен жаңа кәсіпке бейімдеу ісінде үстірттік пен олқылыққа жол берілген. Бұл арада басты әңгіме, инженер-техник кадрларға байланыс­ты емес, III және IV санаттағы қара­пайым жұмысшыларға қатысты өрістеп отыр. Шетелдік компания басшылары тарапынан мұндай жағдай қайталана берсе, оның соңы жұмысшылар наразылығына ұласуы да мүмкін. АҚТӨБЕ",
        "journal": "Egemen Qazaqstan",
        "category": "Экономика"
    },
{
        "url": "https://egemen.kz/article/218374-ush-dgylgha-salyqtan-bosatyldy",
        "title": "Үш жылға салықтан босатылды",
        "date": "23 Қаңтар, 2020",
        "author": "Egemen Qazaqstan",
        "abstract": "Өткен жылдың соңында Мемлекет басшысы Қ.Тоқаев микро және шағын бизнесті табыс салығынан үш жыл­ға босататын заңға қол қойды. Ұлттық экономи­ка министр­лігі баспасөз қызметінің хабарлауынша, «Қазақ­стан Республикасының кейбір заңнамалық акті­леріне оңалту және банкроттық рәсімдерін, бюджет, са­лық заңнамасын және темір жол көлігі туралы заң­наманы жетілдіру мәселелері бойынша өзгерістер мен то­лық­тырулар енгізу ту­ралы» заңы арқылы 2020 жылғы 1 қаң­тардан 2023 жыл­ғы 1 қаңтарға дейін бірқатар отандық салық төлеу­ші­лер салық төлеуден босатылды.",
        "text": "Бұл шағын және орта бизнес өкілдерінің салық жүк­те­месін жеңілдету үшін жасалу­да. Заңнамаға сәйкес микро бизнес, бұл 15 адамға дейінгі жұмысшысы бар және жылдық табысы 30 мың АЕК (79 млн теңге) дейін­гі жеке кәсіпкерлер, ша­ғын бизнес – бұл 100 адам­ға дейінгі жұмысшысы және 300 мың АЕК (795 млн теңге) жылдық табысы бар жеке кәсіпкерлер мен заңды тұл­ғалар. Табысқа салынатын салық – заңды тұлғалар үшін кор­поративтік табыс салығы, жеке кәсіпкерлер үшін жеке табыс салығы, шаруа немесе фермер қожалықтары үшін бірыңғай жер салығы, сондай-ақ оңайлатылған декларация негізінде арнайы салық режімдері қызметін жүзеге асыратын кәсіпкерлер үшін әлеуметтік салық болып табылады. Барлық қалған салықтар мен төлемдер міндеттемелер туындаған кезде төленеді. Бұл ретте, салық төлеуден босату арнайы салық режімдерін (АСР) қолданатын шағын және шағын кәсіпкерлік субъек­тілеріне қолданылады. Соны­мен қатар төменде аталған қызметтерді орындайтын са­лық төлеушілер салықтан боса­тыл­майды. Яғни, есірткі құрал­дарының, психотроп­тық зат­тар мен прекурсорлар­дың ай­­на­лымына байланыс­ты қыз­метті; акцизделетін өнімді өндіруді және (немесе) көтерме саудада сату­ды; астық қабылдау пункт­терін­де астықты сақтау бойын­ша қызметті; лотерея өт­кізу­­­ді; ойын бизнесі сала­сын­­­­дағы қыз­метті; радио­а­к­­тив­­ті материалдар айна­лы­­­­мы­на байланысты қыз­мет­­ті; банктік қызметті (не банк опе­ра­цияларының жеке­леген түр­лері) және сақ­тан­дыру на­ры­ғындағы қыз­метті (сақ­тан­дыру агенті­нің қыз­меті­нен басқа); аудит­орлық қыз­метті; бағалы қағаз­дар нары­ғын­дағы кәсіби қыз­мет­ті; кредиттік бюро­лар­дың қыз­метін; күзет қыз­метін; аза­маттық және қыз­меттік қару мен оның патрон­­дарының айналымына байланысты қызметті; жер қойнауын пайдалану саласындағы қыз­мет­ті, оның ішінде алтын іздеу­шілердің қызметін; пайдалы қазба­лар­ды сатуды, оның ішінде трейдерлер қызметін, көмір, мұнай сату бойынша қызметті; бензиннің, дизель отыны мен мазуттың мұ­най өнімдерінің жекелеген түр­лерін бөлшек саудада сатуды; сыртқы экономикалық қыз­метті орындаушылар салық төлеуді жалғастырады. Табысқа салынатын салық­тардан босату 1,2 млн мик­ро және шағын кәсіпкерлік субъектісіне қолданылады. Бұл бизнеске үш жыл ішінде 380 млрд теңгеден астам қара­жат үнемдеуге, босаған қара­жатты өз қызметін дамытуға бағыттауға мүмкіндік береді.",
        "journal": "Egemen Qazaqstan",
        "category": "Экономика"
    },
{
        "url": "https://egemen.kz/article/218373-zhanibek-audanynda-et-ondiru-artty",
        "title": "Жәнібек ауданында ет өндіру артты",
        "date": "23 Қаңтар, 2020",
        "author": "Қазбек ҚҰТТЫМҰРАТҰЛЫ",
        "abstract": "Жәнібек ауданы – Батыс Қазақстан облысының қиыр батысында орналасқан өңір. Ресейдің Волгоград облысы Палласовка және Старая Полтава аудандарымен, солтүстігінде Саратов об­лысының Новоузенск, Питерка аудандарымен шектесетін аудан мал шаруашылығын дамытып, ет экспортын көбейтіп келеді.",
        "text": "Жәнібек ауданында былтыр жаңадан 20 шаруа қожалы­ғы құрылып, олардың жалпы саны 365-ке жеткен. Аудан әкімі Азамат Сафималиевтің айтуынша, алдыңғы жылмен салыстырғанда өңірде ірі қара мен жылқы басы көбейген. Сонымен қатар шаруалар саннан сапаға көшуге кірісіпті. Мәселен, былтыр жыл басынан 111 шаруа қожалығы 349 бас асыл тұқымды бұқа, 7 шаруа қожалығы 150 бас асыл тұқымды қошқар сатып алыпты. Қоғамдық мал, яғни тұрғындардың жеке иеліктеріндегі сиыр табындарына да 119 бас асыл тұқымды бұқа қосылып, ауданда мал тұқымын жақсарту үшін жүйелі жұмыс жүріп жатыр екен. – Былтыр экспортқа 130 тонна ірі қара етін, 45 тонна қой етін шығару жоспарланған болатын. Бүгінде Армения Республикасына 999,46 тонна ірі қара еті (7139 бас) шығарылып, жоспар 768%-ға орындалса, Ресей Федерациясына 79,76 тонна қой еті (3988 бас) экспортталып, жоспар 177%-ды құрады, – дейді Азамат Сафималиев. Шаруаларға күз жайлы тиді. Сол арқылы мал қыстағына дайын­дық ойдағыдай болды. Күні бүгін ауылдық округтерде 214,10 мың га шабындық жерден 104,91 мың тонна шөп жиналып алынған. Аудан бойынша жаңадан 31 ауылшаруашылық техникасы алынып, техникалық база 22 пайызға жаңартылған. – Аудан шаруашылықтарының дамуына мемлекет тарапынан көрсетіліп отырған жүйелі қолдау да пайдасын беріп жатыр. Жыл басынан 27 шаруа қожалығы 72 млн 900 мың теңгеге 27 бірлік күн батареясын қондырып, 58 млн 320 мың теңге субсидия алды. 29 шаруа қожалығы 62 млн теңгеге 31 құдық қазып, 49 млн 600 мың теңге көлемінде субсидияға ие болды. Сонымен қатар 48 шаруа қожалығы 28 млн 800 мың теңгеге тұрақты ток тартатын 48 агрегат (генератор) сатып алса, ол қаржының 28 млн 800 мың теңгесі субсидия түрінде кері төленді, – дейді аудан басшысы. Бұдан бөлек «Нәтижелі жұ­мыс­пен қамту» бағдарламасы бо­йын­ша Жәнібек ауданына 200 млн несие қаражаты бөлінген екен. Батыс Қазақстан облысы",
        "journal": "Egemen Qazaqstan",
        "category": "Аймақтар"
    },
{
        "url": "https://egemen.kz/article/218379-poster-patriottyq-dgasasyn!",
        "title": "Постер-патриоттық жасасын!",
        "date": "23 Қаңтар, 2020",
        "author": "Арнұр АСҚАР",
        "abstract": "Бала кезімізде біздің шап-шағын ауыл­дың әр жерінде «күнкөсем» тұратын. Кон­тор­дың, қазіргіше әкімдік кеңсесінің – ауылдың ең көрікті жерінің алдында Ильич­тің басына телпек киіп, оң қолымен жар­қын болашақты нұсқап тұрған бейнесі болды.",
        "text": "Контордан таяқ тастам жердегі клубтың қақ алдында ақ мәрмәрдан соғылған кеуде мүсіні тағы бар. Ауылдағы орта мектептің маңдайшасында «Оқы, оқы және оқы» деп жазылып тұрғанын айтпасақ та біліп отырсыздар. Біздің ғана емес, барлық ауылдарда кемінде бір Ленин менмұндалап тұратын. «Күнкөсем» келмеске кетті. Алдымен суреттері жоғалды, ұрандары өшті, кейін ескерткіштері құлатылды. Алайда, кеңестік кезеңнен қалған ұраншылдық, постер-патриоттық қазір ерекше қарқын алғандай. Көшені айтпағанда, әлеуметтік желіде әлде­кім­дердің қасқайған суретін іліп, қасына «қа­натты сөзін» жазып қою сәнге айналды. Бұрын жалғыз Лениннің, не болмаса бірінші хат­шылардың бейнесі жарнамаланса, қазір облыс, қала әкімдері постердің персонажы болып шыға келді. Жоғары лауазымды тұлғалар жұмысты жапырып істеп, соған сай жарнамасы да жер жарып жатса, қуанар едік. Жоқ, жұмыс кейінгі кезекте қалып, пиардың аты озып кеткен жайы бар. Себебі әкімдердің де, басқалардың да рейтингі әлеуметтік желіде, БАҚ-тарда қанша рет есімі аталғанына қарап жасалады. Яғни, постерде патриоттың, іскер азаматтың образын жасап алудың маңызы зор. «Қиярды да пиармен жейтін» заманда әркімнің атқарған жұмысын, аттап басқан қадамын жарнамалауы қалыпты құбылыс, әрине. Шындығында паблик рилейшнз, яғни PR технологиялар терең зерттеліп, тиімді қолданылса, қандай да бір адамға немесе мемекеге, біздің жағдайда мемлекеттік органдарға абырой әкеліп, тасын өрге домалататыны талай дәлелденген. PR-ды өнер деңгейіне жеткізген мамандар жоғары баға­ла­нады, пиар технологияның үздік үлгілері топ­тас­тырылған кітаптар қолдан қолға тимейді. Өкінішке қарай, біздің қоғамда атқарылған жұмыстан бұрын жалаң жарнама жасау, онда да бәленшенің постерін тарату, патриоттық образын қалыптастыру белең алып кетті. Сәйкесінше PR туралы айтылғанда жұрттың есіне «арзан пиаршылар» түсетін болды. Айталық, қандай да бір қалада қар күрел­мей, халық омбылап, көліктер кептеліп қалса, ол проблеманы шешудің ең оңай жолы – әкімнің суретін жариялау. Әкім қар кү­рейтін техниканың немесе коммуналдық қыз­меткерлердің қасына барып фотоға түседі. Сосын суреттің жанына қалаға қанша қар жауғаны, қаншасы шығарылғаны туралы аз-кем дерек жазылады, сонымен тәмам. Құдай бетін аулақ қылсын деп айтайық, бірақ дәл осы тәсіл бір жерді су алса да, өрт шалса кәдеге жарай береді. Басқа лауазымға ауысқан әкімнің артында салынбаған жолдар, бұзылған көпірлер, жабылған зауыттар, аяқталмаған құрылыстар, тартылмаған су құ­быр­лары, тозған ауылдар қалғаны проблема емес. Бастысы, постердегі жарқын образы қалу­ы керек. Сенбілікке шыққан әкімдердің немесе минис­трлердің артынан бірнеше нөкері бірге шапқылап жүргені де қалыпты құ­бы­лыс. Фотограф пен мәтін теруші һәм SMM-маманнан жасақталған үштік әкім­нің әлеуметтік желідегі жағымды образын жасаумен айналысады. Бұрын мектеп оқулықтарында Лениннің сенбіліктегі сурет­те­рі кездесуші еді. Біздің шенеуніктердің сен­білікте түскен фотоларына қарап отырып Ле­ниннің идеясы өлмейді деген рас па деп қа­ласыз. Постер-патриоттығымыз кейде күлкілі, кейде өкінішті оқиғаларға соқтырып жататыны бар. Осыдан бірнеше жыл бұрын даңқты жер­лесіміз Денис Тен қарақшылардың қолы­нан қаза тапты. Көп ұзамай Денис тұрған үйде естелік тақта ашылды. Салтанатты шара үшін әрине Денистің суреті бар баннер жасалды. Баннерге «Рухани жаңғыру» деген жазу жазылып, түрлі-түсті қыранның бейнесі салынды. Осы айналдырған 5-6 сөз бен 2-3 суреті бар баннерді жасаған компания 2 бірдей өрескел қате жіберіпті. Біріншіден, негізгі жазу тек орыс тілінде жазылып, қазақ тілі кө­лең­ке­де қалды. Екіншіден, орысшасының өзін оңдырмай, «Олимпийских игр» деген тіркесте қате жіберіпті. Әрине Алматы әкімдігінің бас­шылары қатысқан шарада бұл назардан тыс қалмайтыны түсінікті. Артынша баннер жасаған компания халықтан кешірім сұрады, бірақ тек екінші қате үшін. Қарап отырсақ, дамыған елдерде саясат­кер­дің сөзі мен ісі үйлеспесе, оның саясаттағы ғұ­мыры да онша ұзаққа созылмауы әбден мүмкін. Ал Қазақстанда керісінше пиары келіскен, постердегі образы сәтті шыққандардың қызметі де өрлеп кетуі қалыпты құбылыс. Олай болса, постер-патриоттық жасасын деп ұрандаған жөн сияқты. Жұмыс сосын жасала жатар...",
        "journal": "Egemen Qazaqstan",
        "category": "Қоғам"
    },
{
        "url": "https://egemen.kz/article/218381-ukilegen-umitti-aqtaytynymyzgha-senemin",
        "title": "Үкілеген үмітті ақтайтынымызға сенемін",
        "date": "23 Қаңтар, 2020",
        "author": "Egemen Qazaqstan",
        "abstract": "Бүгінгі әлем бұрынғы әлемнен әлдеқайда өзгеше. Мысалы, климаттың антропогендік өзгеруі қарқынды жүріп, жаңа технологиялардың таралуы әлемдік үдерістерді қалыптастырып жатыр. Мұндай мәселелер мемлекеттердің алдына жаңаша сын-тегеуріндер қоятыны белгілі.",
        "text": "Егер біз қазіргі заманды адамзат тари­­хындағы жаңа бір кезең деп қарас­тыр­сақ, әрине мемлекетімізді жаңа белестерге жеткізе алатын, жа­ңа­ша ойланатын жастарды мемле­кет­тік қызметке тарту қажеттігі туын­дай­ды. Сондықтан Президенттік жас­тар кадр резерві бағдарламасының ең басты артық­шылығы – Қазақ­стан­дағы мем­лекеттік қызметті ұтым­ды транс­формациялау. Яғни, мем­ле­кет­тік қызмет қазіргі заманның сын-тегеуріндерді ескеріп, иннова­ция­лық амалдарды қолдана отырып, елімізді әлемнің алдыңғы қатарлы мемлекеттері қатарына енуін жүзеге асыруы қажет. Осы тұрғыдан алғанда, елі­міздегі алғыр жастардың басын біріктіру – биік мақсатқа жету жо­лын­да­ғы алғашқы баспалдақ. Іріктеу процесі күрделі болғанына қа­рамастан, қызықты өтті деп ойлай­мын. Алғашқы екі кезең цифрлы және вербалдық тестілерден құралған. Ондағы басты мақсат – адамдарың қысқа уақыт ішінде тапсырманы тү­сі­ніп, берілген цифрлы және басқа ақ­­паратты талдай алуын анықтау. Үшінші кезең үш негізгі элементтен тұрды: жобаны таныстыру, эссе жазу және әлеуетті бағалау. Менің жобамда Қазақ­станның су қауіпсіздігі мәсе­ле­леріне арналған шешімдер қарас­­ты­рыл­ған. Эссе жазу барысын­да үміт­кер­лердің аналитикалық дағ­ды­ла­ры баға­ланды. Әлеуетті бағалау біздің қан­ша­лық­­ты ко­мандамен жұмыс істей алуы­­­мыз, бе­рілген тапсырмаға соны ше­шім­­­­дер таба алуымыз сияқты қа­сиет­­­те­рі­мізді көрсетті. Мен үшін ең қы­зық кезең – эксперттік комиссиямен әңгімелесу. Сол кезеңде мен идеяларыммен егжей-тегжейлі бөлісіп, су қауіпсіздігі мәселелерін шешу бо­­йынша пікіріммен бөлісуге мүмкіндік алдым. Президенттік жастар кадр резерві бағ­дарламасы Мемлекет басшысының бізге артқан сенімі деп білемін. Мен үшін мұндай сенім – өте жоғары жа­уап­­­­кершілік. Сол себепті, алған бі­­­лімімді ел игілігіне жаратып, өз пай­­дам­­ды тигізе әкеле аламын деген үміт­­­­­темін. Еліміздің экологиясын жақ­­­­­сар­­туға өз үлесімді қоса алатыныма се­не­мін. Зульфия СҮЛЕЙМЕНОВА, Президенттік жастар кадр резервінің мүшесі",
        "journal": "Egemen Qazaqstan",
        "category": "Қоғам"
    },
{
        "url": "https://egemen.kz/article/218380-uyatsyzdyq-azdyrar-adam-balasyn",
        "title": "Ұятсыздық аздырар адам баласын",
        "date": "23 Қаңтар, 2020",
        "author": "Egemen Qazaqstan",
        "abstract": "«Егер ұялмасаң, білгеніңді істей бер!». Бұл әуелгі Адам (ғ.с) әрі соңғы ақы­реттік Мұхаммед (с.ғ.с) пайғамбарға дейін өзгеріссіз жеткен бірқатар ұла­ғаттар ішіндегі адамды кілт тоқтататын ерекше оқшау хадис. «Асыл сөзге өлім жоқ» демекші, құны ес жидыртатын өсиет. Білгенін істеу деген – хайуан тірлік. Ал одан жоғары тұру – адамилық. Адам ойында бір ғана өті­рік пен санада сәл қиянат болса, кеудедегі жүректің кірленуіне жетіп арты­лады. Ал қол ұрлыққа, аяқ арамға жүгіре берсе, онда бойдан ұят кет­ті деген сөз. Жалпы, ұят деген не, оны кім қалай пайымдап жүр, па­йы­зы қанша?",
        "text": "Қазақтың кеңдігінде абырой, ар-намыс, қадір-қасиет ұяттың туыс­та­ры. Алайда, ұят күннің көзінен кө­лең­­ке іздеген Күнікей қыздай, адам таби­­ғатына өлшеусіз жасырынған қы­сымды күш екенін көбісі біле бер­мей­ді. Ол әркімге әрқалай емес, барша адам­­зат­қа бірдей егілген табиғи екпе. Рух­ты таза ұстайтын иманмен тамырлас тұқым. Адамилықтың қазығы, адам­гер­­шіліктің атасы, ізгіліктің ана­сы. Бір адамды ұяттылыққа шақырып отырған сахабаны Мұхаммед (с.ғ.с) пай­ғамбар тоқтатып «Ұят сөзбен сің­діре­тін дүние емес, ол иманнан» дегені бар. Ал «Расында, әрбір діннің өзіне тән мінезі бар. Исламның мінезі – ұят. Ұят пен иман тығыз байланысты» деген хадисте мұсылманның болмысы жатыр. Бұдан бой мен ауыз қуысты таза ұстау, некелесу, ұят сақтау тәрізді жан мен тән тазалығы пайғамбарлар дәстүрі болып қалыптасқан. «Әдептілік, арлылық пен махаб­бат – қабірден әрі өткендегі үш жол­да­сың» дегенді білген аталарымыз ар-ұятпен туып, абыроймен дүние сал­ған тәуірлеріміз. Олар пұлға арын сатқан, бұлданған, кекірейген, түрлі-түсті антұрғаннан сабақ ала білген ақыл­ды­лар. Ұятсызбен ұстаспаған, оны тың­дап, тілін тәрбиелеген, оған қарап қы­лығын түзеген. Алдына атойлап келген жөнсізді жұмсақ тілімен жөнге келтірген, әдепсізді әдемі сөзімен шығарып салған. Адамның түйсік қызметін жүйе­леу­ші әдеп. Ұят осы әдептің бір мүшесі. Ол санаға шек, тілге тиек, жү­ріске тоқтам. Үш түрлі ұят, яғни Ал­ладан, адамнан, өзінен ұялу бар. Ұят­тың Ұлы Иесі Жаратушыдан адам­ның ұялуы тиісті. Жаны мұрын ұшына жеткенде, саудасы тығырыққа тірел­генде, отбасы қиындыққа ұшыра­ған­­да, оған алақанын тосып, екі қолын ұялмастан жаяды, жылана сұ­райды. Ал Алланың бұйрықтары мен ты­йымына келгенде, бойын не ойын ұсынбақ түгілі, ұмытып кетеді. Міне, осы тұста адамның ұяты өлшенеді. Алладан ұялу – Жаратқанға құрмет, Алланың назарын әркез сезіну, оның алдында абыройын сақтау деген мән. Алайда, бұл мән екінің бірінен табыла бермейді. Ал адамдардан ұялу – өзгеге құрмет. Өзінен ұялу – өзін сыйлағаны, ұятымен үндескені. Мәселен, өмірде «Өзін танығысы келген адам жалғыз қалғандағы ахуалына қарасын» деген ғұламалар бар. Тіптен «Адамдардан ұялғанша, өзіңнен өзің ұял», «Ұяты жоққа дәріс жоқ» дейді. Өткен заманнан үш жақсы бар. Олар: «Ердің ұяты жақсы, әйелдің ұяты одан жақсы», «Әр адамның әділ болғаны жақсы, басшының әділдігі одан да жақсы», «Қарттың тәубелілігі жақсы, жастардың тәубелі болуы тіптен жақсы». Әлбетте адамды «Бетсіз» деп жү­зі­­нен, «Ұяты бар» деп, ісінен тани­тын халықтың көзі турашыл. Бір ой­шылдың «Ұятсыз адам иттен де жа­­ман» дегенін оқып, иттен ұят ізде­ге­­ніне таңғалдым. Алайда, қазан­ның қақпағын аңдушыда мынадай бір әдеп бар екен. Алабөтен жерге барып, нәжісін шығарады да, топы­рақ­ты бұрқырата отырып, төрт аяғы­мен көмеді, сосын орнынан жылжиды екен. Әр үйдің қос әулиесіне ша­ңырақ­тың босағасы шаттанып, қуаныштан шалқиды екен. Өкініштісі, бүгінде олар­дың көздері кетсе, ұрпағы мұра­ға балқитын болды. Әке мен ана­ның өмір бойы тірнектеп жинаған дүниесіне таласып, белдері бүгіліп өздері жинағандай, бет жыртысып, ақырында ағайын мен ағайын, абысын мен абысын, бала мен баланың аражігі ашылып, бірін-бірі соттың алдына сүйрелеу көбейді. Осы біз бауырымызды шеттетіп, ағайындықтан ажырап, ұятсыз болған жоқпыз ба? Мұсылман ұлылығына көсем бол­ған Мұхаммед (с.ғ.с) пайғам­ба­рымыз «Ұят кетсе, екіншісі де кетеді» деп, ұят пен иманды егіздесе, ұлтының кемең­герлігіне дана болған Абай атамыз «Кімнің ұяты жоқ болса, оның иманы да жоқ» деп мақұлдайды. Ал қазақ­тың қарапайым рухани шекарасы бір ғана «Ұят боладысы». Ендеше, ұяты бардың иманы тірі, ұяты жоқтың иманы өлі. Ұяттылық беттің оты, ұят­сыз­дық рухтың өшкен шоғы! Нұрлан қажы БАЙЖІГІТҰЛЫ, дінтанушы имам",
        "journal": "Egemen Qazaqstan",
        "category": "Руханият"
    },
{
        "url": "https://egemen.kz/article/218365-elimizdegi-enh-ulken-eskertkish",
        "title": "Еліміздегі ең үлкен ескерткіш",
        "date": "23 Қаңтар, 2020",
        "author": "Хамит ЕСАМАН",
        "abstract": "",
        "text": "Ұлттың ұлы тарихында көне Тараз шаһарының өзіндік орны бар. Енді көне қаланың тарихи нышанын сақ­тай отырып, оны қайта жаңғырту, турис­тік орталыққа айналдыру – бүгіннің ісі. Ел Президенті Қасым-Жомарт Тоқаев қасиетті Ұлытау жерінде өткен халық­аралық туристік форумда «Ата-баба­ла­рымыз­дың рухын туризмнің озық үлгі­лері арқылы дәріптеуіміз керек», деген болатын. Осы мақсатта Тараздың ірге­сінен бой көтерген «Тектұрмас» этно-тарихи кешені ежелгі шаһар тари­хын толық бейнелейтін нысан деуге болады. Кешен Талас өзенінің жо­ғарғы жағалауындағы Тектұрмас тауы­ның биік тау беткейінде 24 гектар аума­қты алып жатыр. Тарихи аңыздарға қа­рағанда, Тектұрмас әулиенің азан ша­қырып қойған есімі Сұлтан Махмұт екен. Тағы бір деректерде оның Қарахан дәуі­рінде әскербасы болып қызмет ет­ке­­ні баяндалады. Жалпы, Тектұрмас кесе­несі Таразда ілгеріден бар. Ал жаңа ашыл­ған «Тектұрмас» тарихи кешені Әулиеата өңіріндегі ортағасырлық түркі елдерінің қасиетті мекенін көрсететін, түркі тарихынан сыр шертетін тарихнама ретінде әрі халқымыздың рухани жан-дүниесін байытып, туризмді дамыту мақсатында салынған. Ғажайып кешен Тараз тарихының барлық кезеңін қамтитын бірнеше архитектуралық құ­ры­­л­­ымнан тұрады. Тарихи кешенді тамашалау әйгілі Талас өзені арқылы өтетін көпірден бас­­та­лады. Көпірге кіреберіс жерде екі үлкен стелла тұрғызылған. Дөңгелек күн тәрізді тастың бірінші бетінде Ұлы Батыс түркі қағандарының таңбасы бей­не­­­ленсе, екінші бетінде түркі халық­та­ры­ның наным-сеніміндегі Тәңір құсы Самұрықтың бейнесі көрсетілген. Түркі халықтарының айбарлы белгісіне ай­налған арыстанның екі бейнесі ақ түсті мәрмәр тастан құйылып, көпір аяқ­та­ла­тын жердің екі жағында орнатылған. Мүсіндердің биіктігі 4 метр, салмағы 3 тонна. Арыстандардың түр келбеті қазба жұ­мыстары кезінде табылған артефакт бей­несі бойынша жасалған. Ежелгі мифологияда аңдардың патшасы арыстан өз аумағы мен өз үйірін қорғайтын, билік пен байлықтың символы болып есептелген. Ал кешенге кіреберістегі «Көне Тараз» қақпасы «Тектұрмас» этно-тарихи кешенінің айбынын арттырып тұр. Шығыс стилінде салынған қақпаның биіктігі 10 метр, ені 14 метрді құрайды. Қақпаның екі жағында күзет тұратын биік мұнаралары бар. Ал ортасындағы қасбеттері әр түрлі ою-өрнектермен безендірілген. Оның бірінші беті «Тектұрмас этно-тарихи кешені» деген жазумен әшекейленсе, екінші бетінде «Тарих – тектіліктің белгісі» деген жазу жазылған. Қақпаның екі шетіндегі мұна­ралардың іргетасы жергілікті та­би­­ғи тастан қаланса, ал қабырғалары тра­вер­­­тинмен қапталған. Мұнаралардың ал­дың­ғы жағында найза және қылышпен қаруланған сауытты екі жауынгердің мү­­сіндік бейнелері бар. Қос жауынгер мүсінінің бойы 2 метр, ал салмағы 300 келі болады. Кешенге кіреберістен бас­талатын баспалдақтар мен ішкі жол­дар­дың барлығы жергілікті табиғи қызыл тастан жасалған. Баспалдақтың екі жағындағы арнайы ақ тастардан жаса­лып, ежелгі петроглифтермен әше­кей­лен­ген ескерткіштерге Тараз өңірінен шыққан тарихи тұлғалардың, яғни он төрт қаған мен ойшыл ғұламалардың есімдері, олардың билік еткен ғасырлары қашалып таңбаланған. Мұнда жазылған біздің дәуірімізге дейінгі VII-VIII ғасыр­лар­дағы әйгілі Тұран билеушісі Алып Ер Тоңға есімінен бастап ХV-ХVІ ғасыр­лар­да Моғолстан мемлекетінің негізін қалаушы Захир Әд-Дин Бабырға дейінгі қағандар мен ғұламалардың есімдері ұрпаққа ұлағат екені сөзсіз. Бұл жерден әулие Тектұрмас, шығыс ойшылы Жүсіп Баласағұн, түркі ғалымы Махмұд Қашқари, әйгілі Талас құрыл­та­йын ұйымдастырушы Қайду ханның есімдерін көруге болады. Ал баспалдақтан жоғары көтерілген бойда ұлы бабамыз Әулиеатаның еңселі ескерт­кіші бар. Тарихи дерек­тер­де Әу­лие­­атаның Қарахан әулетінен шыққан хан Шах-Махмұд Бұғра Қарахан екені айты­лады. Айша бибі өмірден өткенде, оның басына мазар салдырып, өзі қалған өмірін кесенені күзетіп өткізгендіктен, ел аузында Әулиеата аталған делінеді. Сонымен қатар Әулиеатаның ежелгі Тараз топырағында Ислам мәдениетін қалыптастыру жолын­да еңбек еткені айтылады. Бүгінде шаһар орталығындағы Қарахан кесенесі ХІ ғасырдан бері сақталып келе жатқан көне сәулет үлгісі ретінде құнды. Жаңа бой көтерген Әулиеата ескерткішінің салмағы 10 тонна. Ақ түсті мәрмәр тастан құйылған ескерткіш постаментінің биіктігі 8 метр, ал мүсінінің биіктігі 13 метрді құрайды. Бұл еліміздегі ең үлкен ескерткіш болып саналады. Ескерткіштен ұлылық пен даналықтың бейнесін көруге болады. Абыз тұлға қос алақанын жайып, Жаратушыдан еліне бақ-береке тілеп тұрғандай кейіпте берілген. Ал одан беріде Тектұрмас тауының Талас өзені жағындағы ең биік беткейінде Тараз қаласын жоғарыдан көруге арналған алаңша орналасқан. Бұл алаңда құс ұшу биіктігінен Тараздың тынысы мен Талас өзенінің ағысына қарап, айналадағы тарихи дүниелерді тамашалауға барынша мүмкіндік жасалған. Ал тамашалау алаңшасының ортасында арнайы биік тастан жасалған билік белгісі – Лауһа тұғыры орнатылған. Символикалық белгінің ең ұшар басында әлемді жаратушы Алла Тағаланың қасиетті Құран Кәрімдегі ұлы сөзі «Алладан басқа ешбір Тәңір жоқ. Ол тірі, толық меңгеруші» деген Құран сүресі жазылған. Лауханың Құран аяты жазылған жерінің астыңғы жағында түркі халықтарының тастағы тарихы – әйгілі Күлтегін бабамыздың көне руна-түркі тіліндегі жазуы бейнеленген. Алайда, алып архитектуралық құ­ры­лыс мұнымен тоқтап қалмайды. Жос­парда кешеннің екінші, үшінші кезең­дері бар. Болашақта «Тектұрмас» этно-тарихи кешені қосымша тарихи және танымдық нысандармен кеңей­ті­ле­ді деп жоспарлануда. Жоспар бойын­ша мұнда енді ежелгі қалалар мен қа­малдар қабырғаларының үлгісіне сәйкес, ортағасырлық қорғандар мен дуал­дар­дың көрінісі салынады. «Көне Тараз» қор­ғаны ежелгі керуен-сарай­лар мен цитадельдердің дәстүрлі архи­тек­туралық бейнесі бойынша жасалады. Сонымен қатар тарихтағы Атлах шай­қасы мен Аңы­рақай шайқа­сы­ның тасқа қашалған тарихи бейнесі мону­мен­талдық қабырға бетінде көрініс таба­ды. Бұдан өзге де жоспарлар бар. Ал бүгін «Тектұрмас» кешенінде Алып Ер Тоңға бастаған қағандар мен даныш­пан­дардың, Әулиеата мен Тек­тұрмастың рухы қалықтап тұр­­ғандай әсер етеді. Көз алдымызға за­ма­налар­дың ұлы көші, тарихтың та­ғы­лым­ды сабақ­та­ры елестейді. Жамбыл облысы",
        "journal": "Egemen Qazaqstan",
        "category": "Руханият"
    },
{
        "url": "https://egemen.kz/article/218383-khakim-esimi-layyqty-ulyqtalyp-keledi",
        "title": "Хакім есімі лайықты ұлықталып келеді",
        "date": "23 Қаңтар, 2020",
        "author": "Egemen Qazaqstan",
        "abstract": "Мемлекет басшысы Қасым-Жомарт Тоқаев Азия қалам­гер­ле­рі­нің бірінші форумында сөйлеген сөзінде «Абай шығармалары – адам­затқа ортақ рухани жауһарлар», деп төл әдебиетіміздің асқар шыңға шығуы ұлы ойшыл Абайдың даналық болмысымен тығыз байланысты екендігін атап өткен болатын.",
        "text": "Биыл қазақтың бас ақыны, ойшыл, философ, аудармашы, композитор, ғұлама ғалым, кемеңгер тұлға Абай Құнанбайұлының 175 жылдық мерейтойы. Осы орайда, Ұлы ақынның нағашы жұрты саналатын Қарағанды облысындағы Абай есімін ие­ленген елді мекендер мен ныса­н­дар­ға тағы бір мәрте шолу жасай кет­кенді жөн көрдік. Облыс орталығындағы Бұ­қар ж­ырау даңғылы бойын­да орналасқан «Қара­ған­ды об­лыс­тық балалар кітап­ха­на­сы­­на» 1954 жылы Абай есімі бе­ріл­ген. Сол жылы Қарқаралы ауда­нында Абай селолық окру­гі пайда болды. Об­лыстағы Абай қаласында 1969 жылы «Абай атындағы тігін фабрика­сы» құрылған. 1973 жылы өңір­де Абай атындағы аудан құ­рыл­ды. 2008 жылы кеншілер аста­на­сындағы «Шалқыма» концерт залының алдында Абай Құнанбайұлына ескерткіш қо­йыл­­­ды. Сонымен қатар осы жылы Абай ауданының «Аbai-aqiqat» газеті жарыққа шыға бас­тады. 1985 жылы Ақтоғай ауда­нындағы Абай Құнанбайұлы ауы­лында хакім­ге ескерткіші орна­тылды. 1997 жыл­­дан бастап Абай қаласы Абай ауда­­нының орталығы болып құ­рыл­ды. Бұдан бөлек, облыста кемең­гер ақын атындағы көптеген ны­­сан бар. Мысалы, Абай қала­сының басты көшесіне Абай есі­мі берілген. Абай атындағы әдеби-мемориалдық мұражай бар. Абай қаласында «Абай және Калинин» атындағы шахта жұмыс істеді. Абай қаласында ақынның есімі­мен көше аталды. Ақтоғай ауда­нын­­да Абай Құнанбайұлы атында ауыл бар. Абай ауданындағы Топар ауы­лын­да Абайдың есімін ие­лен­ген мектеп бар. Облыс­та­ғы Сәтбаев қаласында Абай атын­­да­ғы №4 мектеп-лицей жұ­мыс істейді. Абай қаласында Абай атындағы №5 мектеп-гимназия бар. Шет ауданының Жұмыскер ауылындағы орта мектеп Абай Құнанбайұлы есімін иелік еткен. Ақтоғай ауданындағы Абай ауы­лында Абай атындағы негізгі орта мектеп бар. Нұра ауданының Шұ­бар­көл ауылындағы мектеп те Абай есімімен аталады. Қар­қа­­ралы ауданындағы Абай село­лық округінің мек­те­біне қа­зақ­тың бетке ұстар ақы­ны­ның есімі берілген. 2019 жылы Қар­қа­ралы қаласында Құнан­бай қажы мен бала Абайға ескерт­кіш қойылды. Ал күні кеше Қа­ра­ғанды көшелерінің атауларын ауыстыру жөніндегі көпшілік тың­дауда қала тұрғындары облыс орта­лығындағы Ленин көшесін Абай есімімен атауға бір кісідей дауыс берді. Гүлдана ЖАРКЕЕВА, Н.Гоголь атындағы облыстық әмбебап ғылыми кітапханасы мерзімді басылымдар бөлімінің қызметкері ҚАРАҒАНДЫ",
        "journal": "Egemen Qazaqstan",
        "category": "Руханият"
    },
{
        "url": "https://egemen.kz/article/218382-otkenninh-sabaghy-esinhde-qalady",
        "title": "Өткеннің сабағы есіңде қалады",
        "date": "23 Қаңтар, 2020",
        "author": "Байқал БАЙӘДІЛ",
        "abstract": "Туған жердің әр белесі, әр төбесінің астында қаншама тарих бұғып жатыр десеңізші. Әсіресе жер-су атауларына байланысты аңыз көп. Бәрінің сорабы сабақтаса келе, бір арнада тоғысады. Ол елдік пен ерліктің, кісілік пен адамгершіліктің арқауы.",
        "text": "Көкшетаудан шығып Зерен­ді­ге бет алсаңыз, қамшылар жақ қапталдан тойған қозыдай томпайып жатқан, қысы-жазы жасыл өңін бір бермейтін Қошқарбай тауы көрінер еді. Тау етегінен басталған ит тұмсығы өтпейтін ну орман ұшар басына дейін қапталдаса қаумалап, өрлей түсіп дәл өркешіне жеткенде сел­дірей сұйылады. Жалпақ жон­дағы тәмам елге ық-пана болсын деп жаратқан иенің өзі қондырған іспетті. Ық екені рас. Тау баурайында өскен таудай, марқасқа ұлдарының елге пана болғандығын айғақтайтын аңыз желісі былайғы жұртты сиқырлы сазымен елітіп, баурайтыны да бар. Ерлікке үндейді, елдікті меңзейді. Есте жоқ ескі кезеңде атауы жоқ тау екен. Тау етегін қалың қарауыл жайлаған. Қошқарбай есімді әрі балуан, әрі батыр жігіт болыпты. Сандықтаудың арғы бетіндегі жалпақ жұрт елге сыйлы, халыққа қадірлі ақсақалдарының жылын беріп, үлкен ас өткізіледі. Әлгі асқа кілең сайдың тасындай жолдастарын ерткен Қошқарбай да барады. Әуелі аламан бәйге өткізілді дейді. Аузымен құс тістеген жүз жүйрік жарыс жолына шықса керек. Тұлпарлар оралғанша, күрес өткізілген. Елінде талай балуанның қабырғасын қау­сатқан Қошқарбай батыр да бел буыпты. Түйе балуан ата­ғына үміткерлер мұндай көп болар ма? Кілең балтыры бесіктей, кеудесі есіктей, сом білекті мықтылар. Ең соңында талай жыл бойы бәйгесін шаппай алып келген түйе балуан өз елінің жастары қоғадай жапырылып жеңілген соң тәуекел етсе керек. Намыс қысқанда. Әлгі қарсы жақтың балуанын төрт жігіт шынжырлап әкеліпті дейді. Жуан мойынға қосқабаттап орай буындырған шынжырға төрт балуан жігіт әрең ие болғандай. Шамасы бұл да қарсыластың күні бұрын зәресін ұшыруы үшін, мысын басу үшін жасалатын әдіс болуы әбден ықтимал. Ас басқарушы тобылғы сапты қамшысын сілтеген сәтте айқас басталады. Қошқарбай батыр іштен шалған. Қапысыз. Ежелгі түйе балуан шаң қауып қалыпты. Әлде кәрілік, әйтпесе, жас перінің күші кемел. Осы тойда мейманасы асқан Қошқарбай батыр ас беріп жатқан елдің мақтанышы Зерен сұлумен тілде­седі. Күндізгі белдесуде Қошқар­бай­дың сұрапыл күшін көрген, енді бір сәт ақылына, парасаты мен кісілігіне құлаған Зерен сұлу жас жүректің қалауын тап­қан­дай. Екі жас тіл табысыпты. Ғашықтардың жолына көлденең түскен кедергі аз ба? Басы бос емес екен. Қыз әкесімен терезесі тең, шынжыр балақ, шұбар төстің бірі бесік құда болып қой­ған. Ендігісі нар тәуекел деп алып қашу. Ас тарқап, ел ентігі басылған кезде Қошқарбай батыр аузымен құс тістеген қос күреңмен Зерен сұлуды алып қашады. Оқыс оқиғадан тәмам жұрт ілезде хабардар болады. Қыз ағасы Айдабол батыр да құлағдар болды. Намыс өлтіріп барады. Балуан болса қайтейік, батыр болса қайтейік, дәл осылай тізе батыруға бола ма?! Айдабол батыр торғай көзді ақ сауытын киген, бес қаруын бойына асынған. Қошқарбай батырдың барар жері, паналар ортасы белгілі. Із сорабына түскен, Айдабол батыр бастаған қалың топ жау қайдалап жөнеп берді дейді. Бұл құба қалмақтың ауық-ауық Көкшенің баурайындағы қалың елге азуын көрсетіп тұрған уақыт екен. Екі ғашық елге бет алғанда бейқам жатқан қазақтың ауылдарын шауып, олжаға кене­ліп қайтып келе жатқан қал­мақ тобына кездеседі. Жау қарасы көрінгеннен Қошқарбай батыр бастаған топ тұтқындағы жан мен малды айырып алмақ болып төс айылдарын қаттырақ тартып, төскейді аттандаған қиқумен ті­тірентіп жіберген. Онсыз да жи­нақы, бес қаруы бойында келе жатқан құба қалмақ олжа малды тастай қашуға көз­де­рі қимай, тұтқиылдан тап бол­ған шағын қолмен шарпыса кетеді. Бұл шақта ілезде күн еңкейіп, төңіректі қою қараң­ғы­лық басқан. Түн ішінде қайдан соғыссын, айқастың ақырғы демі ертең соғылмақ. Із індеткен Айдабол батыр да арқырай жетіпті. Мән-жайды ұғынған соң кеше ғана туындаған ашу-ыза сап басылып, екеуі қосылып құба қалмаққа қарсы соғыспақ. Таң бозарып атысымен тұлпарларына ер салған қос батыр басқыншы жауды түре қуады. Әп-сәтте жу­сатып тастайды. Сөйтіп жү­ріп кейін қалған Зеренге қарай­тын да шама жоқ. Соғыс бас­тал­ғанда қос күреңнің бірін мінген Зерен сұлу әлдекімнің сілтеуімен Қошқарбайдың еліне бет алған. Малдан күдер үзген қалмақ қолының біразы малды олжаламасақ та жанды олжалайық деп, арудың соңынан қуып берсе керек. Жарау ат жеткізбеген. Сүтпісірім уақыттан соң көл шетінде тізгін тартқан. Он шақты қалмақ оқ бойы таяп қалды дейді. Құтылудан күдер үзген соң Зерен сұлу ақбас толқындары аспанға атып, ашуға булыққандай кейіп танытып, буырқана теңселіп жатқан күміс көлге қойып кетсе керек. Артынан жеткен аламан толқын шайған бөркін ғана көріпті. Көл беті қабара қарауытып жатты дейді. Қалмақ жағы жеңіліс тапқан. Қазақтың мерейі үстем. Ажа­ры­нан ай ыққан Зерен сұлудың қазасы ғана жанға батады. Қош­қар­бай мен Айдабол батырлар бұдан былайғы уақытта ел қорғаны болуға бәтуаласады. Көнекөз қариялар Зеренді көлі­нің атауын Зерен сұлудың опат болуымен байланыстырады. Әу бастағы түбірі «Зерен енді», яки «Зеренді» болған деседі. Көлге Зерен сұлу еніп кеткен. Қос батыр алмағайып заманда сан мәрте жан алып, жан беріскен шайқастарға қатысқан, ел қорғаған, ерліктің анық, ай­қын үлгісін көрсеткен. Туған жер­ді сүйсең, менше сүй дескен. Ал ел қорғаны Қошқарбай батырдың есімі көлден қозыкөш жердегі тауға берілген. Қазір тау етегін жайлаған Қошқарбай ауылы бар. Ал Айдабол батырдың ауылы Зерендіден тұп-тура отыз шақырым жерде. Көзі тірісінде Көкшенің баурайындағы қалың елдің жоқтаушысы, қамқоршысы болған, туған топырақтың тоқымдайын басқыншы жауға бастырмаған қос батырдың есімі кейінгі ұрпаққа елдік пен ерлікті ту ету азамат парызы екендігін аңғартып тұрғандай.",
        "journal": "Egemen Qazaqstan",
        "category": "Тарих"
    },
{
        "url": "https://egemen.kz/article/218366-ustazdynh-aldyn-kespeydi",
        "title": "Ұстаздың алдын кеспейді",
        "date": "23 Қаңтар, 2020",
        "author": "Egemen Qazaqstan",
        "abstract": "Көпке топырақ шашқымыз жоқ, бірақ қоғам қайраткерлері ретінде аталып жүрген мақтаулы мұғалімдер арасында аракідік болса да аттарына кір келтіріп жүргендер кездеседі. Алқалы жиында қаржы полициясы мен прокуратура қызметкерлері сыбайлас жемқорлық көбіне білім ошақтарында кездесетінін жасырмайды. Тіпті, Елбасының өзі бірде мектепке еден жуушы қабылдайтын болса, одан пара дәмететін директорлар бар екенін атап көрсетіп, бұған жол беруге болмайтынын қатаң ескертті. Бәлкім, бұған қоғамның әр саласындағы ат тізгінін ұстаған игі жақсылардың да үлесі бар шығар. Өйткені олар мұғалімді баласы мектеппен қоштасар кезде немесе немересі бастауыш сыныпқа барарда ғана еске түсіреді. Міне, қоғамнан осылай бөлектеніп қалғандықтан ба, мектеп оқшаулана берді. Тіпті, ондағы тіршілікті бағамдау мен байыптаудан қалғандаймыз. Неге? Оның бірқатар себеп-салдары бар.",
        "text": "Сараптап көрелік. Тоқсаныншы жыл­дары күнкөріс қамымен көптеген мұға­лім басқа салаға ауысып кетті. Мектепте өз мамандығын шексіз сүйе­тіндер ғана қалды. Бос орындарға бұ­рын ауылдық кеңесті, кеңшарды басқар­ғандар, зоотехниктер, агрономдар, инженерлер, есепшілер келді. Мектепті басқаруды ауыл әкіміне жүктеді. Біраз мұғалім ала қапшық сүйретіп, базар жағалады. Сірә, табысы жақсы болды-ау шамасы, солардың мектепке қайта оралғандары шамалы. Ал агрономдар мен зоотехниктер биологиядан, бухгалтерлер математика мен геометриядан, тамақ өнеркәсібі мамандары химиядан, инженерлер физикадан «көзін шығарып, басын жарып» сабақ өтіп жатты. Тәуелсіздіктің алғашқы жылдары жеке­меншік оқу орындары жауыннан кейінгі саңырауқұлақтай қаптап шыға келді. Қолынан келгендердің біразы институт, университет ашты. Қолы қыс­қалары колледж ұйымдастырды. Қа­зір айтулы институттардың қосымша кол­ледждері бар. Бұған кешегі күнге дейін сабақтасып келген «сырттай оқу» дегенді қосыңыз. Жаппай нарыққа көшу кезіндегі осы үрдістен соң арзан оқу ақысымен білім алған мұғалімдер мектептерге жұмысқа кіріп жатты. Менің өзім университетті сырттай бітірген бір туыс­ты жұмысқа орналастырғаным бар. Ол ағылшын тілінің маманы еді. Бір күні директор хабарласып тұр. «Ренжіме, ана балаңыз ағылшын тілі тұрмақ әріптерін де білмейді ғой», дейді. Бетті бастым. Ағайынға қызмет жасап болмайтынын сонда түсіндім. Тағы бір мысал. Кеше ғана тойдан қайттым. Такси жүргізушісі Шымкент қаласындағы жоғары оқу орындарының студенті екен. «Күндіз оқып, түнде табыс табады екенсің. Жақ­сы ғой» деп әңгімеге тарттым. «Ой, ағай! Қазір теңгең болмаса, оқытушылар сы­нақ алмайды. Содан ғой түнделетіп жүр­­геніміз», дейді. Бұл жағдай да бесене­ден белгілі. Ақшаның күшімен оқу бітіргендер жарытып бала оқыта ма? Орташа деңгейдегі мұғалімнен орташа деңгейдегі шәкірт тәрбиеленеді емес пе? Ал оқытушысына пара беріп, баға алған студенттен ертең қандай маман шығады? Осының өзі мұғалім беделінің төмендеп кетуіне әсер етіп жатқаны жасырын ба? Әлде мұны да жоққа шығарарсыз? Қазір жастар ең оңай мамандық мұ­ғалімдік деп ойлайтын сыңайлы. Бұған техникалық мамандықтардан гөрі, гу­ма­нитарлық, яғни мұғалімдік оқуға құ­жат тапсырып жатқандардың көптігі анық дәлел. Шалғай аудандардағы мек­теп­терде химия, математика, физика,­ ағылшын тілі пәндері мұғалімдері же­тіспейді. Неге? Өйткені бүгінгі жас­тар­дың мұндай қиын сабақтарға тісі бата бермейді. Жоғары оқу орындарына түсуші талапкерлердің төмен балл жинағандары амалсыздан мұғалімдік мамандықты таңдайтыны да содан. Ал ата-ана болса, «баламыз жоғары оқу орнын бітірсе болды» деген қағида ұс­танады. Оларға ертең балалары мектепке барып-келіп жүрсе болғаны. Тіпті, осы мұғалімдік сатыдан балаларын әкім­дікке, жоқ дегенде мектеп дирек­тор­лығына сүйрейтіндер де табылады. Осыдан барып бәсекеге толы дүрбелең кезеңде мұғалімдік қызметке барынша дарынды адамдарды тарту өмірлік қажеттілікке айналып отыр. Жалақының аздығынан, жағдайдың төмендігінен (пәтерге қол жеткізе алмау­шылық, коммуналдық қызметтерге же­ңіл­діктердің жоқтығы, тағы басқалар), жүк­темелердің көптігінен мектептерде ер мұғалімдердің үлес салмағы азайып кеткені де жасырын емес. Ал бірыңғай қыз-келіншектер жүрген жерде тәрбие тұсауланатынын ғалымдар жазудай-ақ жазып келеді. Мәселен, кілең әйел тәрбиесіндегі баланың жасық болып өсетіні тәжірибеде дәлелденген. Ре­сей ғалымдары әскерге шақырылған жас­тарға тәжірибе жасап көргенде, ше­ше­­сінің тәрбиесінде өскендер өздігі­нен шешім қабылдай алмайтынын, бой­ларында батылдық атаулы семіп қал­ғанын анықтаған. Ал әке тәрбиесінде өскендер автоматты тез меңгерген, жер де қазған, техника тілін де аз ғана уақытта үйреніп алған. Шеше тәрбиесіндегілер ыдыс жууға, еден сыпыруға, жалпы же­ңіл-желпі жұмыстарға сұранған. Мек­­тепте қыз-келіншектердің шамадан тыс көбейіп кетуі ұл тәрбиесіне, бо­­­ла­шақ ер-азаматтың мінез-құлқын қа­лып­­тастыруға, олардың жігерлі болып өсу­леріне кері әсерін тигізетіні айтылып та, жазылып та жүр. Осының барлығы са­йып келгенде мұғалім беделінің тө­мен­­­деуіне апаратын фактор . Енді «Педагог мәртебесі туралы» жа­ңа заңның тиімді тұстары қандай бол­мақ деген заңды сұрақ туады. Рас, жаңа заңда әлеуметтік кепілдікке басымдық беріліп отыр. Ендігі жерде бастапқы жарнасыз жеңілдетілген несие бойын­ша тұрғын үй сатып алу мүмкіндігі бар. Сонымен қатар қызметтік тұр­ғын үй және жатақхана иеленуге мүмкін­дік қа­растырылған. Ендігі тұста мұғалімдер­дің әлеуметтік жағдайларына қатысты жер­гілікті әкімдіктерге құқық беру мә­се­лесі шешілмек. Айталық, әкімдер мұ­ға­лімдерге сыйақы, жергілікті бюджеттен пәтер бере алады. Мұғалімдердің ба­лалары балабақшаға кезексіз орналас­тырылады. Ауылға барған мұғалімдер жер учас­келерін алып, тұрғын үй салып алуларына да жол ашылмақ. Мұғалім атаулыға аса ұнап отырған жаңа заңдағы жаңалық сол – енді жер­гілікті органдардың өкілдері мұғалім­дерді өздерінің қызметтеріне сәйкес кел­­мейтін жұмыстарды орындауға мәж­бүрлемейді. Келісуге болатын сияқты. Бірақ... Ұстаз! Мұғалімнің қоғамдағы екін­ші атауы – ұстаз. Ұстаз деп біз кімді айтамыз? Әрине, ол бәріне де үйрету­ші, жол көрсетуші, жоба сілтеуші, мем­лекетіміздің өркениетті даму саяса­тының мықты насихатшысы. Ол өзінің жүріс-тұрысымен де, сөзімен де, ішкі, сыртқы мәдениетімен де – қоғамда тәуел­сіз еліміздің эталондық бейнесі. Мұғалім сенбілікке қатыспасын дей­міз. Ау, ағайындар-ау, ұстаз деген барлық игілік атаулының алдын­да жүрмес пе? Мәселен, мұғалім сенбілік­ке шықпаған соң, оқушылар да қолына күрек алмайды. Сонда біз кімді тәрбиелеп жатырмыз? Қоғамға түк те пайдасы ти­мейтін жатыпішерді ме? Осы жерде ұстаз өне­ге көрсетіп жүрсе, оқушы біткен ең­бекке тәрбиеленбей ме? Ұстаздың өзі үйінде шіреніп жатса, шәкірттерін отан­сүй­гіштікке, патриотизмге, еңбек­сүй­гіш­тік­ке, ұйымшылдыққа кім тәрбие­лейді? Жол көрсететін, жол бастайтын ұстаз осы тұста бұғып қалса, басқасынан не сұ­рар­сың? Жалпы, рухани мешел мұғалім оқу­шысына жақсы тәрбие бере алмайды. Абайды, Фарабиді, Мұхтарды, Сәкен­ді, Сәбитті, Бейімбетті, тағы бас­­қа­ла­рын білмеген ұстаздан ұлық адам шыға ма? Жарайды, аталған тұл­ға­ларды бірсыдырғы білсін-ақ, бірақ өнер, мәдениет, спорт әлеміндегі соң­ғы жаңалықтар мен табыстардан мақ­рұм мұғалім кімге үлгі бола алады? Шә­кірттерімен бірге театрларда, ста­дион­дарда, клубтарда отырған ұстаз на­­ғыз ұстаз емес пе? Тарих немесе өлке­тану пәнінің мұғалімі шәкірттерін тарихи, киелі де көрікті жерлерге бастап бара жатса, мұның өзі тәрбие көзі емес пе? Қазір көше аралап, оқушыларының ата-аналарымен, тұрмыс-тіршілігімен танысып жүрген сынып жетекшілерін де сирек көреміз. Осындай бір қолайлы сәтте өзің тұратын шағын аудан тұр­ғындарымен етене танысу да керек-ақ. Жұртқа көрінбей, мектепте тығылып жүр­ген жаннан жақсы тәрбиеші шық­пайды. Ежелгі грек ғұламалары «Патша қанша жерден ақымақ болса да бала­сының ұстазының алдын кеспейді» деген екен. Өнеге, үлгі көрсетіп, ұрпаққа ұлағатты тәрбие беріп жүрген ұстаз алдын кім кесер?! Сабырбек ОЛЖАБАЙ, Қазақстанның құрметті журналисі",
        "journal": "Egemen Qazaqstan",
        "category": "Қоғам"
    },
{
        "url": "https://egemen.kz/article/218376-inklyuzivti-bilim-auyldyq-dgerler-ushin-de-ozekti",
        "title": "Инклюзивті білім ауылдық жерлер үшін де өзекті",
        "date": "23 Қаңтар, 2020",
        "author": "Азамат ҚАСЫМ",
        "abstract": "Соңғы жылдары еліміздің білім саласына инклюзивті білім беру деген жаңа ұғымның енгені белгілі. Инклюзив дегеніміз, қарапайым тілмен айтсақ, ерекше қажеттілігі бар, яғни ақыл-ойында, физикалық дамуында кемістігі бар балалардың қатардағы мектеп оқушыларымен (балабақша тәрбиеленушілермен) тең дәрежеде білім алуы, бірге оқуы. Қазақы пайымға салсақ, оларды бөліп-жармау, өзекке теппей, өзімсіне бауырға басу.",
        "text": "Мемлекет басшысы Қасым-Жомарт Тоқаев 2019 жылғы Қазақстан халқына арнаған Жолдауында бұл мәселеге ерекше екпін беріп: «Қамқорлығында мүмкіндігі шектеулі балалары бар отбасыларға ерекше көңіл бөлінуі тиіс. Тек ресми статистика бойынша 80 мыңнан астам бала мүгедектігіне байланысты есепте тұр. Үкімет БЦП диаг­нозы бар балаларға медициналық және әлеуметтік қолдау көрсетуді жақсарту үшін шаралар қабылдауы керек. Балаларға қолжетімді болуы үшін шағын және орташа оңалту ор­талықтарының желісін кеңейту қа­жет. Біз ерекше қажеттіліктері бар адам­­дар үшін бірдей мүмкіндік жасауға мін­деттіміз. Үкіметке енді осы мақсатқа үш жыл ішінде кем дегенде 58 мил­лиард теңге бөлуді тапсырамын» деген еді. 15 мыңнан асады Иә, қазір елімізде инклюзивті оқыту бойынша алға жылжу байқалады. Инклюзивті білім беруге арналған оқулықтар, әдістемелер шығарылып, әртүрлі бағдарлама қабылдануда. Шы­ғыс Қазақстанда да бұл тарапта тиісті жұмыстар қолға алынуда. 2018 жылы облыста Инклюзивті білім берудің жол картасы әзірленіпті. «Облыс әкімінің тапсырмасымен әзірленген осы бағдарламадан кейін мектептерде тиісті жағдай жасала бастады. Облыс көлемінде 38 мектеп тірек-қимыл аппараты бұзылған балаларға бейімделсе, 2020 жылы 19 білім ұйымында осындай жұмыстар қолға алынбақ. Былтыр 500 мұғалім оқытылды. Биыл 700 мұғалім мен мектепке дейінгі білім беру орындарының 200 тәрбиешісі курстан өтеді. Инклюзивті негізде білім беретін мұғалімдерге қосымша ақы төленіп жатыр. Өңірімізде «Дара» қайырымдылық қорының, «Болашақ» корпоративтік қорының, «Niet Woman» қоғамдық бірлестігінің көмегімен 10 инклюзивті білім берудің ресурстық орталығы ашылды. Жақын уақытта 56 инклюзивті қолдау кабинетін, 293 психолог кабинетін, 47 инклюзияны қолдау аймағын қалалық, ауылдық мектептерде ашуды жоспарлап отырмыз. Бұл мақсатқа облыстық бюджеттен 2020 жылға 253 мың теңге бөлінді» дейді облыстық Білім басқармасы қорғаншылық, қамқоршылық және интернаттық ұйымдар бөлімінің бас маманы Сәуле Мұздапарова. Басқарма берген мәліметтерге сүйен­сек, бүгінде облыста 15 мыңнан астам ерекше білім беру қажеттіліктері бар балалар (0 жастан 18 жасқа дейінгі) тұрады. Оларға психологиялық-медициналық-педагогикалық консультациясының ұсынысына сәйкес мектепте оқушы­лармен бірге, үйде немесе арнайы білім алуға ұсыным беріледі екен. Бір сыныпта инклюзивті білім алатын оқушы саны бір-екі баладан аспауы керек. Сонымен қатар осы санаттағы балалар бір параллельде көп болған жағдайда оқушылар саны 12-ден аспайтын түзету сыныптарын даярлық тобында немесе 1-сыныптан бастап ашуға болады екен. Мұғалімдер не дейді? Инклюзивті білім бүгінде қалаға да, ауылға да жаппай енгізілгенімен, бұл тарапта шешімін таппай жатқан мәселелер де жоқ емес. Әсіресе ауыл­ды жерлердегі инклюзивті негізде сабақ беріп жүрген мұғалімдердің бірқатары қолдарына ешқандай арнайы нұсқаулық, бағдарлама, оқулық тимегенін, соған қарамастан алдындағы екі-үш баланы өз білгендерінше оқытып жатқандарын айтады. «Бізге мемлекет осы үшін қосымша ақы төлеп жатыр. Соған сай білім беруіміз керек қой. Ақшасын алып, қолымызды қусырып отырғанымыз ыңғайсыз екен. Ақшаны қойыңызшы, алдымыздағы көзі жәудіреп отырған балаларға обал. Соларға жаным ашиды. Олар мектеп бағдарламасынан мүлде қалып жатыр. Өзім инклюзивті негізде екі балаға сабақ беремін. Қолымда бағыт-бағдар ретінде ұстанар, негізге алар бірде-бір бағдарлама немесе оқулық жоқ. Тағы бір түйткіл, бізге инклюзив сабақ бергеніміз үшін жа­лақыға қосымша 7 мың теңге тө­ле­неді. Бірақ бір балаға сабақ берген де, 3 баланы­ оқытқан да сол 7 мыңды алады. Бұл қалай? Қиындығы неге ес­керіл­мей­ді? Кейбір әріптестерім осыны тү­сін­бей дал», дейді Жарма ауданы, Қал­батау ауылындағы Георгиевка орта мектебінің бастауыш сынып мұғалімі Мәдина Қызжанова. Осы ауданның басқа ауылында инклюзивті негізде бастауыш сыныпта сабақ беретін (аты-жөнін жазбауымызды өтінді) мұғалімнің бірі: «Менің сыныбымда психологиялық дамуы тежелген, тілінде кемістігі бар бір оқушы білім алады. Үшінші сыныпта оқыса да, әлі күнге дейін санау­ды білмейді. Бүгін айтқанды ертең ұмы­тып қалады. Сондықтан әупірімдеп 1-сыныптың бағдарламасымен әлі келе жатырмыз. Біздің мектебімізде баланың тілін шығаруға көмектесетін логопед маман да жоқ. Жалғыз психолог не істесін?! Әттең, қолымда оқулық та жоқ. Оқулық болса, ақшасын төлеп, өзім-ақ сатып алар едім», деп ауылдағы талай мұғалімнің басындағы кепті жеткізгендей болды. Ал Абай ауданындағы ауылдардың бірінде мектепалды даярлық сыныбында тәрбиеші болып еңбек ететін мұғалім де аты-жөнін көрсетпеуді өтініп, өзін толғандырған бір мәселені жеткізді. «Менің сыныбымда бір бала бар. Білуімше, осындай санаттағы балалармен мұғалімдермен бірге психолог, логопед, дефектологтер жұмыс істеуі керек. Әуелі соларды оқытып, олар бізге білгендерін үйретуі керек қой. Алайда бізде логопед те, дефектолог та жоқ. Сондықтан инклюзив балаларға нақты, жеке бағдарлама шықса жақсы болар еді», дейді ол. Оқулық та, бағдарлама да бар... Жоғарыда мұғалімдер көтерген мә­се­лелердің мән-жайын, анық-қа­нығын білейік деп облыстық Білім бас­қармасына барғанымызда Білім және ғылым министрлігі тарапынан ин­­клюзивті оқытуға қатысты бір емес, бір­неше оқулық, әдістемелік құралдар мен ұсынымдар шыққанын, көптеген мектеп мұны оқу процесінде қол­данып жатқанын жеткізді. «Ерекше қажеттілігі бар балаларға арналған оқу­лықтар бар. Әр мектеп жергілікті білім бөлімдеріне тапсырыс беруі керек. Мәселен, Өскемен қаласы мен Үржар ауда­нының кейбір мектептері осындай оқулықтарды алды. Түсіндіріп өтейін, ерекше қажеттіліктері бар оқушылар білім алатын мектептерде логопед, дефектологтер болмаса, мұғалімге психолог көмектесуі керек. Осындай санаттағы балалар саны аз мектептерде кабинетте арнайы ресурстық аймақ ашылып, сонда оқушылармен түзеу жұмыстары жүргізілуі қажет. Қазір ерекше қажеттіліктері бар балалар оқитын мектепте логопед, сурдопедагог, тифлопедагог, олигофренопедагог (жалпы атауы – дефектолог) секілді мамандардың болу қажеттігі мәселе ретінде көтерілуде. Алдағы уа­қыт­та шешіліп қалуы мүмкін», дейді басқарманың бас маманы Сәуле Мұздапарова. Ауыл мектептерінде инклюзивті білім беру тұрғысында кедергілер бол­ғанымен қала мектептерінде бұл тарапта көп қиындық жоқ секілді. Қала мен ауыл мектептерінің ара­сындағы айырма­ны бағамдайық деп Өскемендегі №8 орта мектепке арнайы барғанымызда, жер мен көктей өзгешелік бар екенін аңғар­дық. Төрт жүзден астам оқушы білім алатын бұл оқу ордасында бүгінде 7 кор­рекциялық сынып (64 оқушы) бар, 15 бала инклюзивті білім алса, 4 оқу­шы үйде оқиды. Мектепте 2018 жылы «Дара» қайырымдылық қорының демеу­шілігімен инклюзивті білім берудің ресурстық орталығы ашылыпты. Мұнда логопед те, дефектолог та, психолог та бар. «Осы мамандар ерекше қа­жеттілігі бар балалармен тығыз жұмыс істейді. Біз мектепке ата-аналарды да шақырып тұрамыз. Ресурстық орталықта ақыл-ойында, физикалық дамуында кемістігі бар балалардың жағдайын жақсартуға, денсаулықтарын түзеп, нығайтуға барынша жағдай жасалған. Біз Өскемендегі Сәрсен Аманжолов атындағы Шығыс Қазақ­стан мемлекеттік университеті сту­денттерімен де етене жұмыс істейміз. Былтыр осы оқу орнының 21 студенті мек­тепте тәжірибеден өтіп, ерекше қажеттіліктері бар балалармен жұмыс істеді. Біз өз тәжірибемізді ауыл мек­тептерімен бөлісуге, білгенімізді үйре­туге дайынбыз», дейді мектеп директоры Раиса Ескендірова. Шығыс Қазақстан облысы",
        "journal": "Egemen Qazaqstan",
        "category": "Қоғам"
    },
{
        "url": "https://egemen.kz/article/218378-australiya-tabighaty-qashan-qalpyna-keledi",
        "title": "Аустралия табиғаты қашан қалпына келеді?",
        "date": "23 Қаңтар, 2020",
        "author": "Egemen Qazaqstan",
        "abstract": "Аустралиялық өртке қарсы қызметтің хабарлауынша, алапат өрт жайпап кеткен Аустралия табиғатының қайтадан қалпына келуі 100 жылға дейін созылуы ықтимал.",
        "text": "НАСА мамандарының баға­лауынша, Аустралияны қызыл жалынға ораған апаттың салдарынан атмосфераға тараған өте үлкен көлемдегі түтін мен ыс планетаның ауа қабатына да орасан зиянын тигізбек. Қазіргі кезде құрлық аумағында жүзге жуық жалын ошағы бар. Дүниежүзілік жабайы табиғат қорының ресми мәліметі бойынша, өрт коаланың үштен бірін және Аустралияға тән эндемиктің 13 түрін жойып жіберген екен. Жел ыстың таралу аумағын алыс қашықтықтарға жеткізді. Мәселен, Мельбурнде ауаның ластануы қауіпті деңгейге жетті, бірқатар штатта төтенше жағдай режімі енгізілді. Мамандардың есебі бойынша, тілсіз жау күзден бері 10 мил­лион гектар орман алқабын тып-типыл еткен көрінеді. Яғни, Аустралияның бәз-баяғы жап-жасыл жазиралы күйіне келуі үшін бақандай бір ғасыр керек болуы мүмкін екенін экологтар да, ғалымдар да жоққа шығармайды. «Апат айтып келмейді» деген осы.",
        "journal": "Egemen Qazaqstan",
        "category": "Әлем"
    },
{
        "url": "https://egemen.kz/article/218377-kamera-aldynda-oyqastaghan-qar-barysy",
        "title": "Камера алдында ойқастаған қар барысы",
        "date": "23 Қаңтар, 2020",
        "author": "Egemen Qazaqstan",
        "abstract": "Таяуда Алматы мемле­кеттік табиғи қорығын­дағы фототұзақ объективіне үш қар барысы түсті.",
        "text": "БҰҰ Даму бағдарла­масының жа­нуарлар әле­мін басқару жүйесі бо­йынша сарапшысы Ай­ман Омарбекованың айтуынша, аталған аңның ка­мераға екі аланымен жүр­ген енесі түскен екен. Кү­шіктердің жасы – шамамен 1,5 жыл. Сирек кадрды биыл қаңтар айының басында Алматы қорығы мен Зоо­логия институтының ма­мандары алды. Елімізде қар барысы ай­рықша қорғалатын Тянь-Шань, Жетісу, Тар­бағатай, Сауыр мен Ал­тай тауларында мекен­дейді. БҰҰ Даму бағдарламасы былтыр қар барысын бақылау мен қорғау мақсатында Ал­маты табиғи қорығына 25 фотоқұрылғы сатып алып беріпті. Бұл құрал Жаһандық экологиялық қор, БҰҰ ДБ және Қазақ­стан Үкіметінің ортақ жобасы аясында сатып алынды. Қазіргі уақытта қар барысын бақылау үшін 294 фотоқұрылғы Алматы, Шығыс Қазақстан, Жам­был және Түркістан об­лыс­тарындағы ерекше қор­ғалатын 13 аумаққа қойыл­ды. Ал елімізде ба­рыс­тың жал­­пы саны 130-140 шамасында.",
        "journal": "Egemen Qazaqstan",
        "category": "Экология"
    },
{
        "url": "https://egemen.kz/article/218369-qazaqtynh-khaylaylymy",
        "title": "Қазақтың «хайлайлымы»",
        "date": "23 Қаңтар, 2020",
        "author": "Бекен ҚАЙРАТҰЛЫ",
        "abstract": "Өткен ғасырдың 90-шы жылдары... айтыс лап етіп тұтанды да, жарқ етіп жанып шыққан ақындар шықты. Кеңес кезінде тоқырап қалған бұл өнер тәуелсіздік жылдары төскейден сарқырап аққан бұлақтай тулады. Мәнері бөлек, сарыны тосын, келбеті ерек ақындар туды. Соның бірі, халық арасында «хайлайлым» атанып кеткен жетісулық Айтақын Бұлғақов.",
        "text": "Айтекең арқасы қозғанда алдын­да арыстан тұр ма, аю тұр ма қарамайды, сыңар мүйізімен бір-ақ шайқайды. Оның бұл мінезін білетін әріптестері «хайлайлымның» кәрі жынын қоз­дырмай, абайлап айтысады. Егер шамына тиіп, шабына шоқ түсірсеңіз, екі иығын жұлып жеп, қара жерді қос аяқтап тепкілеп, боз жусанның көкшіл түсіндей қияқ мұрты едірейіп, қолындағы домбырасын қарағай найза сияқты ырғып-ырғап жіберіп, екі иығы алма-кезек селкілдеп, бел омыртқасы бұлғаңдап жүре береді. * * * 1999 жылдың көктемінде елорда төрінде аламан айтыс өтті. Осы сөз сайысында домбырасын бұлғақтатып отырған Бұлғақов көкке бір, көпке бір қарап алды да: Өркендеуге келгенде мешелдеуміз, Еліктеуге келгенде есерлеуміз, Сирақ жасап бүйректеншығаратын, Шетімізден шатпақ тілшешендерміз, – деп бір қайырды да, иығын қиқаң-қиқаң еткізіп: Астанаң да Еуразия, Баспанаң да Еуразия, Ажарың да Еуразия, Базарың да Еуразия, Университетің де Еуразия, Шаш ал десе, бас алған, Бұ не деген безобразия, – демесі бар ма. Осы сөз көпке дейін ха­лық арасында айтылып жүрді. Әлі есімде, айтыс тамашалап отырған Шерағаң (Шерхан Мұзтаза) мұрты шан­шылып, екі езуі жайынның жел­безегіндей жайылып күліп еді жа­рықтық. * * * Жуықта анау-мынау шаруасы болып бас қалаға Айтақын келген екен, аз-кем әңгіме өрбіттік. Сондағы қойған сұрағымыз: «Айтеке, хайлайлымды қайдан үйреніп жүрсіз?». – Айтыстың тиегі ағытылған жылдары, – дейді Айтакең. – Айтысқым келіп аласұрдым. Ауылдың алаөкпе ақындарымен сайысып көрсем болатын түрі бар. Бірақ әнге салсам ырғағы ұнамайды. Қысқасын айт­қанда, мінез-құлқыма сай келетін, сахнада жарқырап ашылатын ырғақты ән керек. Сонау бала кезімде әнші Ғари­фолла Құрманғалиев радиодан көп айтатын халық әні есіме түсе кеткені. Былай басталатын: Өлеңімнің басы еді быжық-шыжық, Быжық-шыжық дегенім майлышыжық... Осы әнді беташар етіп алдым. Одан кейін Жаркент ауданының Ақ­жазық ауылында Сәрсенхан дейтін музыка пәнінен сабақ беретін ұстаз бар-тын. Сол кісі бір әнді айтып келіп, қайырмасында: Әне, бұлбұл тамаша, Міне, бұлбұл тамаша, Жайнашы құрбым жаңаша, Жаңаша, жаңаша... – деп аяқтайтын. Осыны өзімше жетіл­діріп қайырма жасап алдым. Оған «хайлайлымды» қостым. Сөйтіп құрап-жамап алған дүниемді айнаның алдына жайғасып алып сарнаттым. Екі-үш күн өзіммен өзім айтысып иі қанды-ау дегенде талантты айтыскер, марқұм Жандарбек Бегімбетевке сынатуға бардым. Алдына отыра қалып сартылдатып айтып бердім. Жәкең: «сені ашатын ән осы», деді. Содан бері ширек ғасыр «хайлайлымдатып» келем. * * * Айтақын Бұлғақов – 1960 жылдың 19-шы қаңтарында Талдықорған облысы, Панфилов ауданы, Үшарал ауылында дүниеге келген. Жарықтық әкесі Мұқамәди көзінде оты бар осы ұлдан үміт күтіп, тек оң тізесіне отырғызып өсірген екен. – Расын айтсам, – дейді Айтакең. – Орта мектепте сабақты мандытып оқы­­мадым. Бірақ әке-шешем қара өлең­нің қайығы еді. Шешем Күл­ша­рия ауылдың жиын-тойында көп-көрім айтысатын. Мектеп бітірген соң ауылдағы халық театрын­да жұ­мыс істедім. «Қозы Көрпеш – Баян сұлу» дра­масында Қозының рөлін сомдадым... 1979 жылы аудандық га­зетке алғаш рет өлеңім басылды. Сондағы қуанышымды көрсеңіз... Кейін облыстық телерадиода қызмет атқардым. Әбден марқаланып барып, яғни 1996 жылы Талдықорғандағы І.Жансүгіров атындағы институтқа оқуға түстім. Жалпы, бұл пәниден ұққаным баршылық. Атам қазақ бұл дүниені «бес күн жалған» деген ғой. Білген жанға бұдан өткен пәлсапа жоқ. Сол жалған өмірдің жарығында біреуден кейін, біреуден ілгері дегендей, қоңыр тіршілік кешіп келемін. * * * А.Бұлғақов қазір Алматы облыстық «Алатау» қоғамдық-саяси газетінің бас редакторы. Қазақ айтыс өнерінде өзіндік ізі бар. «Ақындар жыры – Ақ орда», «Тәуелсіздік – тағдырым», «Нұр Отан» ХДП – 10 жыл», «Тіл тура­лы заңының қабылданғанына – 20 жыл» ат­ты жыр сайыстарының жеңім­пазы. – Социализм дәуірінде айтыс көп болмайтын, – дейді Айтакең. – Біздің ауылда көркемөнерпаздар үйірмесі болды. Жетекшісі – Әсет Керімбаев. Осы кісі қыз бен жігіттің айтысын жа­зып, онысын Жайлаухан деген қыз­бен бірге маған орындатты. Менің тұмшаланып жатқан айтысқа аңсарымды ашқан оқиға осы. Бірде Әсекең мені үйіне ертіп апарып көлденең сұрақ қойды. Мен оған қолыма домбыра алдым да, өлеңмен жауап бердім. Ол орнынан атып тұрды. «Ойбай, сен суырып салады екен­сің ғой». Осы тебінмен Қалқа Жапсар­баевтың 100 жылдығына арналған облыстық айтысқа қатыстым. Бас жүлде бұйырды. Аттай шауып өткен күндердің қайсы бірін айтайын. Халықтық ықылас-қошеметінің арқасында сері де атандық, сергелдеңге де түстік. Қазір тағдыр қосқан қосағым мектеп қабырғасында жүріп танысқан бала махаббатым. Қазір сол дана махаббатқа ұласты. «Кіммен қарайсаң, сонымен ағар» демей ме, қазақ! * * * Қазақ айтысында табы қалған «хайлайлымды» кейін тұмсығынан сыпырып, тәрбиелеген шәкірті Балғынбек Имашев айтты. Айтақынның туған ұлы Жандарбек Бұлғақов аса қуатты, бұла ақынның біріне айналды. Он бес жасында үлкендермен қатар рес­публикалық жыр додасына түскен бұл бала әке жолын қуған ұл болды. Бұлғақовтың бір басына бұдан артық не керек.",
        "journal": "Egemen Qazaqstan",
        "category": "Руханият"
    },
{
        "url": "https://egemen.kz/article/218367-alma-atadan-almatygha-65-dgyldan-keyin-aygili-don-paskuale-operasy-qayta-oraldy",
        "title": "«Алма-Атадан» Алматыға 65 жылдан кейін әйгілі «Дон Паскуале» операсы қайта оралды",
        "date": "23 Қаңтар, 2020",
        "author": "Айнаш ЕСАЛИ",
        "abstract": "Араға 65 жылға жуық уақыт салып Гаэтано Доницеттидің әйгілі туындыларының бірі «Дон Паскуале» қазақ сахнасына қайта оралды. Бұл жолғы қойылымның артықшылығы сонда, аталған операда сахнадағы 3D эффектілер, театралдық заманауи технологиялар ғана қолданып қоймайды, операдағы қазақ әншілерінің интеллектуалдық әлеуетіне салтанат құрғызған премьера болып тұр.",
        "text": "Абай атындағы Қазақ мем­лекеттік академиялық опе­ра және балет театрының 86 маусымының жаңа премьерасына айналған операны бұл жолы италиялық режиссер, сценограф, костюмдер жөніндегі дизайнер Маттео Маццони сахналады. Бүгінгі таңда «Дон Пас­куале» әлемдегі ең танымал италиялық жиырма операның біреуі және жыл сайын 150 елдің театрында қойылады. Осы арада оқырман үшін де, көрерменге де қызықты дерек­терді айта кетуге болады. «Дон Паскуале» Доницет­тидің ең соңғы операсы деп есептелінеді. Шындығына кел­­­сек, Гаэтано Доницетти аталған операдан кейін де үш бірдей опера жазған. Алай­да ол қойылымдардың бар­лығы қазір сахнада жоқ. Сон­дықтан да «Дон Пас­куале» До­ницеттидің соңғы шы­ғармасы болып қала бермек. «Дон Паскуале» та­ны­малдылығы жағынан До­ницеттидің «Ма­хаббат сусыны» мен «Лючии ди Лам­мермур» туындыларынан кейінгі орында тұр. Өз кезегінде италиялық режиссер, сценограф, кос­тюм­дер бойынша дизайнер Маттео Маццоне: «Дон Пас­куале» ма­ған Алматы қала­сымен және оның тамаша театрымен танысуға мүм­кіндік туғызды. Менің бұрын да Қазақстанға жолым түскен болатын. Ал­маты осындағы бүкіл ұлттың мәдени астанасы екен­дігі жайлы жиі естуші едім. Қазір Алматының неге олай есептелетінін жете тү­сіне­мін. Мен ғажайып талант­­тардың, космополит адам­дардың ортасына тап болдым. Қазақстандық актер­лардың еңбекқорлығына таң­ғал­дым. Тіпті өздерін аямай жұмыс істейді. Ұйықтамаса да дайындықта жүреді. Ізде­німпаздықтан бөлек, қазақ жас­тары өте білімді екен. Ағыл­шын тілін жақсы біледі. Және өздерінің мәдени болмысы мен ежелден келе жатқан дәстүрлерін де сақ­тап қалған. Бұл театрдағы жұмысым мен үшін аса тартымды тәжірибе болды. Мәселен, бұл жерде суретші өзін еркіндікпен толық көрсете алады. Ол өзін еститінін біледі және түсі­не­ді», дейді. Италиялық режиссердің артықшылығы сонда, ол сах­налық костюмдердің қыр-сырын меңгерген маман ғана емес, актерлік шеберлік бо­йынша мықты ұстаз. Ал бұл біздің қазақтың опера әнші­леріне италян тілінде сах­наға шыққан «үш бөлімді драма-буффаны» нәшіне кел­тіріп орындауға ғана емес, актерлық тұрғыда да шебер­ліктерін шыңдай түсуге сеп­тесіп отыр. Маттео Маццони бұл операны бүкіл тарихқа өткен ға­сырлардағы әйелдерді азат ету символы ретінде Нори­наның көзімен қарау деп тү­сіндіреді. Осы арқылы бү­гін­гі көрермен 1800 және 1950 жылдар аралығына саяхат шегіп, бүгінгі 2020 – яғни, заманауи Италияның сән-салтанатына ортақтасады. Жаңа қойылым италия­лық атмосфера мен стильді қамти отырып, күрделі сце­нографиялық сюжетті құ­райтын көптеген спец-эффек­тілер мен «уақыттан уақытқа ауысатын» қозғалыстарға да ие. Заманауи технологиялар опера әлемімен үйлестіріліп, танымал суретші Лука Ати­лидің бейне проекциялармен толықтырылған. – Үш ғасырға кезегімен ауысып отыратын уақытқа саяхат идеясын біз костюмдердің дизайнерлік шешімдерінде, әртүрлі дәуірдің сәніне сәйкес материалдар мен өрнектері арқылы жүзеге асырдық. Мұның бәрі «Дон Паскуале» операсының ажарын ашып, әсерін жандандырады, – дейді Маттео Маццоне. Осы арада түсінікті болуы үшін айта кетелік, «Дон Паскуале» операсы қазақ сахнасына 1955 жылы шығып, 2 жылдан кейін репертуардан түсіп қалған. Ал бүгінгі көрермен бі­рінші рет театр тарихында спектакльдің бутафорлық ше­­шімдеріне ризашылықпен қол соққанын көрдік. Сах­нада алғаш рет зәулім үй тұр­ғызылып, қойылымның бар­лық әрекеті сән-салтанаты ке­­ліскен үйде өрбиді. Опе­ра­ның басты кейіпкері Дон Пас­куале кейінгі ХХ ғасыр­дағы 50 жылдардың рухын сез­діру үшін сахнаға VESPA мо­педімен шыққанын да кө­ре­міз. Бұл опера ешқашан өзек­тілігін жоймайтын қу дүние, ақша, байлық, әйел азаттығы жайында болмақ. Түбінде арманы мен махаббатына қатар қол жеткізетін Норинаның рөлін сопрано дауысты солис­тер Зарина Алтынбаева мен Анастасия Кожухаровалар орындайды. Операның өне бойында көрермендер Норинаның сәт сайын әйелдік дәменсіздігінен қуат алып, ғасырлармен бірге өзгергеніне куә болмақ. Операда «бельканто» деген термин бар. Мұны біздің дәстүрлі әншілердің тілімен айт­қанда нәшіне келтіріп орын­­дау, яғни даусың жетсе орын­дайсың. «Дон Паскуале» – Абай атын­­дағы опера және балет театры әншілерінің шамасын сынайтын спектакль. Доницеттидің өзі «үш бө­лім­ді драма-буффа» деп ата­ған операсында көрермен­дер бас кейіпкерлер – қарт Дон Паскуалемен (Таир Тәжі, Ильяс Артағалиев), оның жас жиені Эрнестомен (Да­мир Садвакасов, Артур Габ­диев), айлакер дәрігер Малатес­тамен (Эмиль Сакавов, Олег Та­тамиров) және Норина сұлу­мен (Зарина Алтынбаева, Анас­­тасия Кожухарова) кез­деседі. «Дон Паскуале» опера­сы­ның премьерасы Алматы «Ал­ма-Ата» болып тұрған со­нау 1955 жылы театрда екі жыл сахналанып, қайта жаңар­тылмаған. Осылайша сан жылдардан кейін Гаэтано Доницеттидің ең жақсы операларының бірі Абай атындағы Қазақ мем­лекеттік академиялық опера және балет театрының сахнасына қайта оралды. АЛМАТЫ",
        "journal": "Egemen Qazaqstan",
        "category": "Қазақстан"
    },
{
        "url": "https://egemen.kz/article/218368-dosym-oqyghan-kitap",
        "title": "Досым оқыған кітап",
        "date": "23 Қаңтар, 2020",
        "author": "Байқал БАЙӘДІЛ",
        "abstract": "Жас ұрпақты көркем әдебиеттің көмегімен тәрбиелеу қиын түйінге айналғалы қашан. Таяуда Бурабай ауданында болғанымызда «Досым оқыған кітап» деп аталатын жаңа жобаның жай-жапсарымен танысып, оңтайлысы осы екен дестік.",
        "text": "Ауданда 34 кітапхана жұмыс істей­ді. 16715 оқырманы бар. Дені ауыл­дық жердегі кітапқұмарлар. Рухани сұра­нысты қанағаттандыру үшін жыл сайын мүмкіндігінше жаңа әдебиеттермен толықтырылып отырылады. Бұл орайда мемлекеттік бағдарламамен келетін құнды кітаптар көп. Бір сүйініш­тісі, соңғы жылдары жергілікті ұлт тіліндегі әдеби кітаптар мен күнде­лікті басылымдар көбейіп келеді. Қазір жас толқынды әдеби әлемнің сиқырлы сырымен қызықтыру оңай-оспақ шаруа емес. Оған қолдары­нан күні-түні түспейтін қалта телефон­дарындағы әлеуметтік желі кесір болып тұр. Ал оқи білгенге көркем әдебиет құн­ды дүние. Қасиетін ұқтыру үшін тым құрығанда өз бойлары мен ойлары­на шақталған шығармалардың сөлін бір рет татырса. Ол үшін не істеу керек? Еліктегіш жас көңілді ептеп аударған жөн. Біз сөз етіп отырған жобаның басты ерекшелігі де осы. Балалар өздері оқып, жетесіне тоқыған жақсы кітаптарды достарына береді, тіпті, мазмұн-мағынасын ауызша айтып берсе де олқы соқпас еді. Кеңесе қалған сәттерінде өзге дүние емес, кітап туралы сөз сабақтаса нұр үстіне нұр. Өйткені, балғын балалардың әдебиеті барша әдебиеттің баспалдағы. Кітапханашылар да балаларға қандай кітап оқу керектігін айтып, кеңес беріп отырады. Жобаның жолы ашылса, жас ұрпақ көркем әдебиетті серік етіп, жан азығына айналдыратындары даусыз. Қазір аудандағы кітапханалардың кішкентай оқырмандары батырлар жырын, елітетін ертегілерді оқып жүр. Кі­тап­ханашылар бала көңілін баурау үшін балалар әдебиетіне қалам тартатын жа­зу­шылармен кездесулер өткізуді де жос­пар­лауда. Оған мол мүмкіндік бар. Бура­байдың баурайына қаламгерлер жиі келеді емес пе? Бұл орайда аудандық кітапхана жанынан «Автор және оқырман» жобасы ашылған. Оның басты мақсаты – ақын-жазушылардың шығармаларын насихаттау. Алғашқы жүздесулер де өткізілді. Оқырмандардың қызығушылығы да көңіл сүйсінтерлік. Енді бірауыз сөз қиындық хақында. Мәселен, аудандық кітапхананың өз алдына жеке ғимараты жоқ. Ал ауылдық жер­лерде мәселе тіпті күрделі. Бірқатар ауылдық кітапханалар жергілікті білім ошақтарында, әкімшіліктерде, жалға беретін мекемелердің айналымға келмей­тін бөлмелерінде орналасқан. – Сондықтан оқырмандардың талап-тілегін сапалы орындау қиындық туғызу­да, – дейді орталықтандырылған кітап­ха­налар жүйесінің директоры Назира Ра­ма­занова, – қайткен күнде де ойлы оқыр­манды кітапханаға тарту барысында тыр­­банып жұмыс атқарудамыз. Шығар­ма­­шылық клубтар да ашылып, жұмыс істеуде. Ілкімді ізденіс үстіндегі кітапхана­шылар ұжымының ыждаһатты шаруасы оңынан оралса, Бурабай баурайын­дағы жас толқын жақсы дәстүрді жалғас­тыр­мақ. Көркем әдебиетпен көңіліңді көркейткенге не жетсін, шіркін?! Ақмола облысы, Бурабай ауданы",
        "journal": "Egemen Qazaqstan",
        "category": "Аймақтар"
    },
{
        "url": "https://egemen.kz/article/218384-besaghashtyqtardynh-berekeli-bastamasy",
        "title": "Бесағаштықтардың берекелі бастамасы",
        "date": "23 Қаңтар, 2020",
        "author": "Хамит ЕСАМАН",
        "abstract": "Ауыл тұрғындарының тұрмысын жақсартуға арналған түрлі мемлекеттік бағдарламалар бүгінде жергілікті халықтың ырысына айналуда. Сонымен қатар Жамбыл облысында қолға алынған өңір тұрғындарының тұрмыстық табысын арттыруға бағытталған жоба бүгінде өз нәтижесін беруде.",
        "text": "Ел Үкіметі қолдаған аталған жоба аясында өңірдің барлық ауданынан қанатқақты округтер таңдалып алынған болатын. Мұндағы мақсат – ауыл тұрғындарының тұрмыс сапасын жақсарту. Нәтижесінде, ауыл тұрғындары мемлекет тарапынан берілетін тиімді несиеге қол жеткізіп, шаруаларын шалқытуда. Мәселен, Жамбыл ауданындағы Бесағаш ауылдық округінен 280 отбасы несие алуға өтініш берсе, қазіргі таңда 52 отбасының тиісті қаражатқа қолы жеткен. Олар бүгінде жо­баның екінші бағыты бойынша төрт түлік малын сатып алып, тірлігін тіктеуде. Сондай-ақ мем­лекет тарапынан несие алуға 72 бесағаштықтың құжаты мақұл­данып, бүгінде алатын қара­жатын күтіп отыр екен. Бесағаш ауылдық округінің әкімі Бейбіт Ниғматуллаевтың айтуынша, округте 1336 үй бар. Ал атаулы жобаға 1176 аула тұрғыны қа­тысуға ниет білдірген. Бұл ауыл тұр­ғындарының ең­бек нарығына бейімділігін көр­сетсе керек. Жал­пы округтегі тұрғындардың 95 пайызы жобаға қатыстырылып отыр. Бірінші бағыт бойынша үй іргесіндегі жерді тиімді пай­да­лануға 29 миллион теңге қаржы қажет екен. Оның 23 миллион тең­гесін тұрғындар тұқымға жұм­самақ ниетте. Тыңайтқыш пен пестицидке жұмсайтыны тағы бар. Ал екінші бағыт бойын­ша 52 адам несие алған болса, оның 12-сі 38 миллион 750 мың теңгеге мал сатып алыпты. Бір ғана Түрксіб ауылының тұр­ғыны Рысбек Иманалиев «Тараз» әлеуметтік кәсіпкерлік корпорациясы» акционерлік қо­ғамы арқылы 4 миллион 980 мың теңге несие алып, Қаратөбе ауылындағы «Қылышбекова» жеке кәсіпкерлігінен келісімшарт негізінде 5 жылқы, 5 сиыр, 10 бас қой алған. Бұдан бөлек, мал­дың жем-шөбіне 830 мың теңге жұмсаған. «Бұл жоба үйінде жұ­мыссыз отырған азаматтар үшін игі бастама болды. Әрі өзіңді жұмыспен қамтисың. Сүт өнді­ріп, мал бордақылайсың. Үйіңе табыс кіреді. Қысы-жазы айна­лысатын шаруаң болады. Алған несиеміздің де пайызы төмен. Несиенің бір жыл каникулы тағы бар. Несиені бір жылда екі бөліп төлеу де біз үшін тиімді. Шаруа адамға бұдан артық қан­дай қолдау керек. Жақында сатып алған сиырымның алды бұзаулап, аузымыз аққа ілінді. Енді артылған сүтті округте жа­­­ңа құрылып жатқан ауыл ша­руа­­шылығы кооперативіне өт­кі­зуді жоспарлап отырмын», дей­ді шаруа. Мемлекеттің бұл қол­дауына ризашылығын біл­дірген тұрғын енді сүт өндірумен қа­тар, жылқы мен мүйізді ірі қа­раны бордақылауды табыс көзі­не ай­налдырмақ ниетте екенін жеткізді. Жалпы, бүгінде жұмыстың жоқтығын немесе тағы да түр­лі сылтауларды айтып, жалқау­лыққа бой алдырғандар көп. Ал мемлекет тарапынан жасалып отырған бұл қамқорлық тірлікті тіктеудің, шаруаны шал­қытудың тиімді жолы. Жуырда ғана ауылдан «Іске сәт» ауыл ша­руашылығы кооперативі құрылып, өз жұмысын бастап та кетіпті. «Ауылда төмен пайызбен несие алып, мал ұстауға ниет білдірушілердің қатары қалың. Қазірдің өзінде жеке кәсіпкерлігін ашып, «Тараз» әлеуметтік кәсіп­керлік корпорациясынан» несие ресімдеп, оған мал сатып алғандар бізге мүше болып кіруде. Алдағы уақытта олар өндірген сүт пен ет өнімдерін біз арқылы нарыққа шығаратын болады. Бүгінде кооперативке 108 жеке кәсіпкер тіркеліп үлгерген», дейді кооператив директоры Қадіржан Дөненбаев. Кооператив штатында ветеринар, агроном, есепші мамандары жұмыс істейді екен. Бұдан бөлек, кооператив басшысы алдағы ақпан айында 100 миллион 700 мың теңгеге 3 трактор, 1 комбайн, 23 тіркемені кооператив атынан 5 пайыздық жеңілдікпен лизингке алғалы отырғанын айтты. Аталған техникалар кооператив мүшелерінің жер жыртып, егін жинап, шөп орып алуына үлкен мүмкіндік жасамақ. Сонымен қатар кооператив өз мүшелерінің өндір­ген өнімін қабылдап, облыс тұтынушыларына делдалсыз өткеріп отыруды да қолға алыпты. Облыстық тұтынушылар коопе­ративінің сұранысын орын­дау да олардың міндетіне кіреді екен. Бұл бірінші кезекте бақша өнімдерін, сүт пен ет өндіру­шілер үшін тиімді болып отырғанын айтады. Енді олар бұрынғыдай өндірген өнімін саудалау үшін алыпсатарлардың арбауына түспейтін болады. Негізінен Бесағаш ауылының тұрғындары диқаншылыққа да бейім. Жергілікті жұртшылық мал бағумен қатар, диқаншылық кәсіпті де қолға алған. Мұндағы диқандардың дені алқаптарға гектарлап сарымсақ, пияз, сәбіз бен көкөніс егеді. Мәселен, Бесағаш ауылының тұрғыны Әсет Сапиев қарияның баптап отырған аздаған алма бағы бар екен. Бұдан бөлек, тұрғын «Іске сәт» ауыл шаруашылығы кооперативімен келісімшартқа отырып, үй іргесіндегі 10 сотық жерге тұрып екпек ниетте екенін жеткізді. «Тұрып 80 күнде пісетін дақыл. Тұқымын наурыздың аяғында сепсем, мамыр айында одан өнім жинауға болады. Ал сәуірдің басында қырық­қабат­­тың да тұқымын сеуіп қоямын. Нәтижесінде, мамырда қырыққабаттың көшетін сатамын әрі өз шарбағыма да көшеттеп отыр­ғызамын. Осылайша 10 сотық жердің өзінен-ақ бір мез­гіл­де екі өнім жинауға болады», дейді Әсет Сапиев. Шағын ғана ауыл бүгінде шаруасын шалқытып, төрт түлік мал мен жер арқылы ырысқа кенеліп отыр. Мемлекет қолдауына дән риза болған бесағаштықтар ал­дағы уақыттарда кәсіптерін бұ­дан да кеңейтіп, мол өнім ал­мақ ниетте. Ауыл ақсақалдары жастар­ды да кәсіпке баулып, бар біл­генін оларға да үйретіп келеді. Жамбыл облысы",
        "journal": "Egemen Qazaqstan",
        "category": "Аймақтар"
    },
{
        "url": "https://egemen.kz/article/218385-karipbektinh-kormesi",
        "title": "Кәріпбектің көрмесі",
        "date": "23 Қаңтар, 2020",
        "author": "Қайрат Әбілда",
        "abstract": "Халықаралық ан­тиядролық қоз­ғалыстың бел­сен­­дісі, екі қолы жоқ су­ретші Кә­ріп­бек Күйіков қа­­ра­ған­дылық өнер­сүйер қа­уымды жыл са­йын өзі­нің жеке көрмесі­мен қуан­тып отырады. Бұл жолы қылқалам иесі қала тұр­ғындары мен қонақтарының назарына 60-тан астам туындысын ұсынды. Олардың арасында кейінгі уақытта салынған картиналар да бар.",
        "text": "Сонымен бірге аталған мә­дени шара аясында Кәріп­бектің «Шын жүрегіммен құт­тық­таймын» атты кітап-альбо­мының тұсаукесер рәсімі ұйым­­дастырылды. Үш бөлімнен тұратын жаңа туын­дыда Кәріпбектің өмірі мен шығар­машылығы жан-жақты қамтылған. Бірінші бөлімде оның әр жылдары салынған 100 картинасы өнер­танушылық талдау материалдарымен қоса көрініс тапса, екінші бөлім тұ­тастай Қазақ­станның ядролық қару­сыз бола­шаққа қарсы кү­рестегі қыз­метіне арналған. Ал соң­ғы бө­лімде антиядролық қоз­­ғалыс белсендісі қатысқан бар­­­лық ха­лықаралық форум, оның жұмыстары ұсынылған көр­­­мелер турасындағы мағ­лұ­мат­тар топтастырылып­ты. «Кітапта Кәріпбектің ба­ла­лық ша­ғы туралы мате­риалдар және оның өмір­бая­­­нынан алын­ған деректер бар. Туынды суретшінің «Кә­­ріпбек Күйі­ковтің өмір сү­ру ережелері» атты сұх­ба­­­тының топтамасымен тү­йін­­­деле­ді. Бұл кітап төрт ай ішінде құрасты­рыл­ды», дей­­ді облыстық бейнелеу өне­рі мұражайы басшысының орын­­басары Александр Гехт. «Рухани жаңғыру» жобасы аясында жарық көрген «Шын жүрегіммен құт­тықтаймын» кітап-альбомы жобасына мұ­ражай директоры Бибігүл Құдабаеваның жетекшілік еткенін айта кеткен ләзім. Сон­­­дай-ақ бұл ша­рапатты іс­­ке өнертанушы Наталья Ива­­­нина, аудармашы Даяна Ыс­қақова, дизайнер Балауса Ту­ра­лықова да мол үлес қос­қан. ҚАРАҒАНДЫ",
        "journal": "Egemen Qazaqstan",
        "category": "Руханият"
    },
{
        "url": "https://egemen.kz/article/218386-suretti-tusirgen-mamyrdgan-botabekov",
        "title": "«Суретті түсірген Мамыржан Ботабеков»",
        "date": "23 Қаңтар, 2020",
        "author": "Айгүл АХАНБАЙҚЫЗЫ",
        "abstract": "Жуырда Қазақ ұлттық аграр­лық университетіндегі Олжас Сүлейменов атындағы гумани­тарлық тәрбие-білім беру институты залында кәсіби фотосуретші Мамыржан Ботабековпен кездесу кеші өтті.",
        "text": "«Шынайы өнерде шекара жоқ» атты шығармашылық кешті ҚазҰАУ ректоры Тілектес Есполов ашып, өз ісінің нағыз маманы Мамыржан Бо­та­бековтің фотоөнер саласындағы ерен еңбегін айрықша атап өтті. Бала кезден әкесінің ізін жалғап, әуесқойлықпен басталған бойындағы суретке түсіру өнері 1984 жылы Гер­манияда әскери борышын атқарып жүрген кезеңінде ұштала түсіп, арнайы «Фотография» курсын оқуға жетеледі. Әскерде жүріп қатысқан фотографтар байқауында жүзден жүйрік, мыңнан тұлпар шығып, жүлделі орыннан кө­рінді. Әскери борышын өтегеннен кейін, сол елде арнайы тапсырмамен та­ғы да сегіз жыл қызмет етті. Сол ке­зең­дерде өзі секілді қарапайым қазақ ба­ласының арасынан шығып, шетелдік фотоқұрылғыларды жетік меңгеріп, мық­ты неміс фотографтарымен иық тіресе жұмыс істеуі бір жағынан, үлкен мақ­таныш болса, екінші жағынан, сирек кездесетін жағдай. Германияда әскери қызмет­те жү­ріп фотосурет өнеріндегі жи­нақ­­­та­ған мол тәжірибесін елге кел­­­геннен соң Ілияс Жансүгіров атын­дағы Же­­тісу мемлекеттік универ­сите­тін­де, Әл-Фараби атындағы Қазақ ұлт­­­тық университетінде, респуб­ли­калық қоғамдық-саяси «Пара­сат», «Бәй­­­терек» жур­налдарында, «Ал­ма­ты ақшамы» газеттерінде сәтті жал­ғас­тырды. Осы кезеңдерде қалың жұрт­­­­шылыққа, баспасөзді қалт жібер­мей­тін талғампаз оқырман алдында жаны бар фотосуреттерімен танылды. Мерзімді басылымдар мен альбом-кітаптарда «Суретті түсірген Мамыржан Ботабеков» деген жазумен таңбаланған суреттер көптеп жариялана бастады. Кәсіби фотограф ретінде бірнеше шығармашылық көрмесі де табыспен өтіп, лайықты бағасын алды. Өнер иесінің «Әлемді сұлулықпен сезіну», «Менің сүйікті университетім», «Туған жердің табиғаты», «Менің Қазақ­ста­ным», «Олжас өнегесі» тақырып­та­рын­дағы фотосурет көрмелері жұрт­шы­лық көңілінен шықты. Кәсіби саладағы елеулі еңбегі жә­не табысты қызметі үшін әр жылдары «Жылдың үздік фотографы» атты О.Сүлейменов атындағы диплом, әл-Фа­раби атындағы Қазақ ұлттық уни­верситетінің 70 жылдығы және ҚазҰАУ-дың 80 жылдығына орай Құрмет грамоталары, «Айрықша еңбегі үшін» медалі, Тәуелсіздігіміздің 20 жылдық мерекесіне байланысты Nur Otan париясының Алғыс хаты, ҚазҰАУ-дың 85 жылдығына орай «Аграрлық білім, ғылым және өндіріске қосқан үлесі үшін» медалімен, «ҚазҰАУ-85 жыл!» Алтын медалімен марапатталды. Кездесу кешінде «Рухани жаң­ғыру» гуманитарлық зерттеулер орталығының жетекшісі, академик Хангелді Әбжанов, ақын, журналист Алмат Исәділ, Теле-радиостудия меңгерушісі Саниязбек Нұғыман сынды әріптестері мен әр факультеттің студенттері, «Назарбаев білім-ғылым орталығының» белсенді жастары жылы лебіздерін білдірді.",
        "journal": "Egemen Qazaqstan",
        "category": "Руханият"
    },
{
        "url": "https://egemen.kz/article/218387-zhayau-musanynh-eline-dgayau-barghan-tuyeler",
        "title": "Жаяу Мұсаның еліне «жаяу барған» түйелер",
        "date": "23 Қаңтар, 2020",
        "author": "Egemen Qazaqstan",
        "abstract": "Әлеуметтік желі арқылы тараған «Павлодар жақтан иесіз түйелер табылыпты», «Бура бастаған келе түйе Баянауылға келіп тоқтапты. Иелері жоқ екен!» деген хабар түйесі жоқ адамдардың өзін елең еткізді.",
        "text": "«Мына түйелер Баян­ауыл­да, біздің жайла­уы­мыздың жанында бір айдан бері жүр. Малдар Қазақстанның батысы жағынан келген деген сөздер шығып жатыр. Расымен, солай болар. Себебі біздің өңір­де түйе малы атымен жоқ. Жі­гіттер, обал ғой деп, шөбін бе­­ріп жатыр. Түйелердің «О» деген таңбасы бар. Жоғалтқан біреу бар ғой, не болса да», де­лінген WhatsApp арқылы кел­ген дыбыстық хабарламада. 2014 жылдың қарашасында Қособа ауылының тұрғыны Қатірен Байниязовтың жайы­лымда жүрген түйелері жо­­­ғалды. Атпен, мотоцикл­мен, кө­лікпен іздеді. Қособа мен Тайпақтың арасын былай қойғанда, Ақтөбенің Қоб­да­сын, тіпті Атырау мен Ақ­тау­ға дейін барды. Аяғы жетпеген жерге хабар салды. Ізім-ғайым жоқ. Павлодардағы түйелер жайлы естігенде, «Ме­нің тү­йелерім болып жүрме­сін!» деп ойлағаны да жасырын емес. – Жеті атамыздан бері түйе бағамыз. Ол жануардың бір қасиеті – өзінің жайылымынан көп ұзамайды. Жоғалғанынан-ақ қолды болды-ау деп ойладым. Хабарды ести салысымен Баянауылдағы жігіттерге ха­барластым. Ол жаққа 14 бас барып тұр екен. Қособа мен Пав­лодардың арасы қай­­да? (Жымпитыдан 2235 ша­­қырым – автор) Шамасы, түйе­лер ұрланып, кейін өздері солтүстік асып кетіп тұр. Барлық түйе менікі деуден аулақпын. Әкем «Біреудің ала жібін аттама!» деп үйреткен. Артық олжадан дәметпеймін, маған өзімнің малым бұйырса болды, – дейді Қатірен ағай. Баянауылдағы түйелер туралы хабардың растығын өз құ­лағымызбен білмек болып, нөмірін тауып, жоғарыдағы хабарды таратқан адамның өзімен байланысқа шықтық. Иесіз малды көріп, елді құ­лақ­тандырған мұсылман Айт­мұхамед Молшин деген азамат екен. – Түйелердің шаруашылы­ғымыздың маңында жүргеніне бір айдай болды. Иесіз мал бол­майды. Бұл түйелердің иесі бар, іздеп жатқан шығар деп ойладық. Өзіміз де мал өсі­ріп отырған шаруамыз, жо­ғалтқанның зардабын білеміз. Содан біреудің бейнеттеніп асы­раған малы ғой, біреулер иемденіп кетер деп ойлап, қа­сы­мыздағы жігіттердің қо­жа­лығына тұрақтаттық. По­ли­цияға хабар бердік, өз күші­мізбен әлеуметтік желі арқылы да жар салудамыз. Түйелер қазір Павлодар облысы Баянауыл ауданының С.Торайғыров ауылына қарасты Майқайың елді мекенінің маңында тұр, – деді бізге «Сары­жайлауCAPITAL» шаруа қожалығының басшысы Айт­мұхамед Молшин. Бауыржан ШИРМЕДИНҰЛЫ Батыс Қазақстан облысы, Сырым ауданы",
        "journal": "Egemen Qazaqstan",
        "category": "Қоғам"
    }



    
]